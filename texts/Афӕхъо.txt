ГЕЦАТИ АФӔХЪО
Дигори коми муггӕгти равзурд
Дзӕуӕгигъӕу
РАЗДЗУРД

Гецати инсӕйӕймаг ӕноси нӕуӕдзӕймаг ӕнзти райдайӕни, ӕ адӕмбӕл уотӕ ӕновуд ка адтӕй, еци Афӕхъойӕн журнал «Ирӕф»-и редакци байхӕс кодта дигорон муггӕгти равзурди туххӕй ӕрмӕгутӕ ӕрӕмбурд кӕнун. Гъеууотемӕй Гецай-фурт ӕ дустӕ бахатта, сабургай-сабургай кусти тумугъи бацудӕй, ӕ рагъмӕ ӕнӕуагӕ уӕззау уаргъ исесгӕй. Дигори хонх ӕма будури гъӕути адӕмбӕл, горӕти библиотекитӕ ӕма институтти архивтӕй кӕми ба не ’рзилдӕй уӕд! Фарста, ӕ муггаги равзурдӕн ести ка зонуй, уӕхӕн хумӕтӕг адӕми, хестӕрти, ахургӕндти ӕма син финста сӕ дзубандитӕ, сӕ таурӕхътӕ, сӕ кадӕнгитӕ. Хатгай автор фӕлмӕцгӕ дӕр искӕнидӕ, фал уӕддӕр цудӕй ӕнӕрлӕугӕ карз куст. Афӕхъо нӕ аурста ӕ хъауритӕбӕл, ӕ дзиппи бӕркадӕбӕл, ӕ рӕстӕгбӕл, гъе уотемӕй, еуӕй-еу муггӕгти равзурди туххӕй ӕрӕмбурд кӕнидӕ цалдӕр фӕйнӕхузи таурӕхъи, ӕма сӕ еугур дӕр хаст ӕрцӕуиуонцӕ исуйнаг киунуги къохфинститӕмӕ.
Гецати Афӕхъой фурт Валерий, ӕ бийнойнаг – Гацолаон Настя ӕма уой хуӕрӕ Верӕ кумӕ ба уӕд нӕ цудӕнцӕ, кӕмӕ ба уӕд се ’ргон нӕ бахаттонцӕ, цӕмӕй адӕми туххӕн ка ’й, адӕми ка гъӕуй, еци гъуддаг ӕ къӕхтӕбӕл ислӕууа.
Фал разиндтӕй ӕцӕг лӕгтӕ, ӕ адӕми фарни хӕзнатӕ, ӕ фиддӕлти рохс ном ка нимайуй, кӕдзос тог ке дадзинтти цӕуй, уӕхӕнттӕ, ӕма амӕлттӕ иссердтонцӕ аци устур гъуддаг фӕййаразунмӕ, ӕма фиццаг хатт киунугӕ рацудӕй уони фӕрци. Уонӕй сӕ фиццӕгтӕмӕ хаунцӕ Хамихъоти Барис, Бердити Солтан, Гулати Ӕхсарбег, Олисати Валоди, Малити Васо... Хуӕрзгӕнгутӕй ке ном не ’римистан, уонӕн ба сӕ Хуцау ӕхуӕдӕг дзӕбӕхӕй ӕримисӕд. Кадӕриддӕр ӕ хъиамӕти хай бахаста, фиццаг хатт ку цудӕй, уӕд – ӕхцай фӕрӕзнитӕй, уоди, зӕрди, зунди, къӕхти хъаурӕй, ка ба уотид цъухи лигъз дзурдӕй, етӕ фӕсмон мацӕбӕл фӕккӕнӕнтӕ. Киунугӕ, аци хъазар лӕвар, хумӕтӕги не ’взурста уӕхӕн зинтӕ Гецай-фурт, цалинмӕ исрӕвдзӕ ’й, туххӕй-фудти райгурдӕй, уӕдмӕ.
Дигоргомӕй кадӕр рацудӕй, уонӕн ӕй устур лӕвар ӕма хӕзна. Ӕ фиддӕлтӕ, ӕ маддӕлти ке фӕндуй имисун, сӕ сорӕт зӕрдӕбӕл лӕууа, зӕгъгӕ, ӕппунфӕстаг ба, ӕхуӕдӕг кӕцӕй равзурдӕй, ӕ тоги хатт ци хузи ӕй, уонӕбӕлти ка сагъӕс ӕма мӕтӕ кӕнуй, уонӕй беретӕ иссердзӕнӕнцӕ аци киунуги дзуапп сӕ фарстатӕн.
Киунуги арӕзт ӕй пирамиди хузӕн: цубурӕй автор зӕгъуй Дигори коми туххӕй; уой фӕсте ӕгас ком дех кӕнуй зилдтитӕбӕл ӕма уони туххӕй дӕр ӕрцӕуй дзубанди; етӕ бабӕй идарддӕр дех кӕнунцӕ гъӕутӕбӕл. Гъӕути туххӕй дӕр автор искӕнуй «рафӕлгӕст», – кӕци зилдмӕ хауй, географион бунатмӕ гӕсгӕ е ’вӕрд кӕци рауӕн ӕй хуӕнхбӕсти, циуавӕр изӕдтӕмӕ кувтонцӕ еци гъӕуггӕгтӕ, циуавӕр муггӕгтӕ си цардӕй. Уой фӕсте ба цӕуй, ци гъӕубӕл дзурдӕуй, уой цӕргути еугур муггӕгти равзурди туххӕй ӕрмӕг. Схемӕ ӕй мӕнӕ ауӕхӕн: Дигори ком – Дигори коми зилдтитӕ – зилдтити гъӕутӕ – гъӕути адӕми муггӕгтӕ. Атӕ бӕлвурд бӕрӕг арӕзт ке ’й киунуги ӕрмӕг, уомӕ гӕсгӕ си хӕлхъойтӕ нӕййес, ӕнцон ерӕн ӕй алли муггагбӕл финст дӕр.
Киунуги ӕрмӕгутӕн сӕ фулдӕр мухургонд ӕрцудӕй журнал «Ирӕф»-и номерти. Фал ма сӕбӕл Афӕхъо уой фӕсте фӕккуста, фӕббӕлвурддӕр ӕма сӕ растдӕр кодта.
Гецай-фурт ӕ хъаурӕ, е ’гъдау, ӕ фӕткӕ ӕма разӕнгарддзийнади фӕрци ӕрӕмбурд кодта аци берӕ этнографион ӕма историон ӕрмӕгутӕ. Е адтӕй кусти ӕма дзурди лӕг...
Гецати Афӕхъо Алихани фурт райгурдӕй Цӕгат Иристони, Ирӕфи райони, Мӕхчески гъӕуи 1919 анзи цӕппорсей мӕйи 15-аг бони. Ӕ фидӕ репрессигонд ӕрцудӕй, революцион къуӕртти хӕццӕ баст ке адтӕй, уой туххӕй. 1906 анзи Алихани ӕрахӕстонцӕ паддзахи хецауади косгутӕ ӕма ӕртӕ анзи фӕббадтӕй ахӕстдони.
Ӕфсади рӕнгъити адтӕй 1939-аг анзӕй 1960-аг анзи уӕнгӕ. Устур Фидибӕсти тугъди архайдта Нигулӕн фронти 69-аг танкити полкки. Уоми уӕззау цӕф фӕцӕй. Уой фӕсте ӕрвист ӕрцудӕй Хонсар (кавказаг) фронти 18-аг ӕфсадмӕ. Ӕхсгути ротӕй командӕ кодта. 1942-аг анзи бабӕй нӕуӕгӕй фӕццӕф ӕй ӕма госпитальмӕ бахаудтӕй. Паддзахади сӕрбӕлтау тохи ӕхе бӕгъатӕр тугъдонӕй ке бавдиста, уой туххӕй Гецати Афӕхъойӕн лӕвӕрд ӕрцудӕй берӕ хуӕрзеугутӕ: Фидибӕсти Устур тугъди 1-аг къӕпхӕни орден, Сурх Стъалуй дууӕ ордени ӕма аллихузон майдантӕ.
Фӕотугъд Афӕхъо куста Ирӕфи райони ӕфсӕддон комиссариати сӕргълӕууӕгӕй. Уоми дӕр, уӕдта ма уой фӕсте ци бунӕтти куста, уонӕнти дӕр адӕм Гецай-фурти базудтонцӕ хуӕрзӕгъдау, фӕллойнӕуарзагӕ ӕма рӕстзӕрдӕ лӕгӕй. Фал, мӕнмӕ гӕсгӕ, Афӕхъойӕн е ’гас кустити сӕйрагдӕр, е ’гас куститӕй уӕлдӕр бунати лӕууй, мӕнӕ еци киунугӕ. Е байзайдзӕнӕй ӕ авторӕн ӕносон циртдзӕвӕнӕй, адӕмӕн ба фӕстӕмӕ рагон дзаманмӕ ракӕсунмӕ, фиддӕлти цард, истори базонунмӕ цирагъдари хузи.
Аци киунугӕ аразгӕй, Гецай-фурт пайда кодта наукон литературӕй, периодикон мухури ӕрмӕгутӕй ӕма архивти лӕвӕрд ӕрмӕгӕй дӕр.
Ами мӕ фӕндуй зӕгъун уой, ӕма Афӕхъо ке финститӕй пайда кодта, еци еугур авторти таурӕхътӕн бунтон раст уӕн нӕййес. Историй арф арӕхъмӕ хъӕбӕр зин никкӕсӕн ӕй, адӕм кӕрӕдземӕн цъухӕй дзоргӕ ци таурӕхътӕ фӕццудӕнцӕ, етӕ, ӕнӕмӕнгӕ, алли радон дзорӕги фӕсте дӕр ӕййевгӕ цудӕнцӕ, ӕма махмӕ абони кутемӕй ӕрхъӕрттӕнцӕ, е сӕ фиццагон хузӕй, се ’цӕг медесӕй райдардгомау ӕй. Гъе, уой рӕуаги еци-еу таурӕхъ, дууӕ хецӕн лӕгей цъухтӕй рацӕугӕй, хатгай ӕнгӕс нӕ фӕууй. Рӕстӕг пъӕззуйӕй ке нимбарзта уотӕ ӕнгом, еци гъуддӕгтӕ исӕргон кӕнун Гецати Афӕхъо нӕ, фал кӕцифӕндий ахургондӕн дӕр хъӕбӕр зин ӕй. 
Кӕд нӕ рагфиддӕлтӕ-алантӕмӕ финсунадӕ адтӕй (уомӕн ба ӕвдесӕндартӕ берӕ ес, зӕгъӕн, Зеленчукки дорбӕл кӕдзос дигорон дзурдтӕй финст ӕрцудӕй текст астӕуккаг ӕности, аланти доги), уӕддӕр тӕтӕр-манголи ӕфсӕдтӕ ӕма узбекаг эмир Тимури зундгонд ӕгъатир ӕмпурстити фӕдбӕл хонхмӕ ка бафтудӕй, нӕ еци «ӕригондӕр» фиддӕлтӕ ба сӕ царди уаги фехалди хӕццӕ, ӕвӕдзи, сӕ финсунадӕ дӕр фесафтонцӕ. Уомӕ гӕсгӕ, махӕн абони нӕ фиддӕлти истори базонунмӕ тӕккӕ устурдӕр агъаз ӕй цъухӕй дзоргӕ исфӕлдистадӕ. Гецати Афӕхъой антропонимион ӕма историон-этнографион куст дӕр ӕй фулдӕр уоци хузи исфӕлдистади бундорбӕл финст, куддӕриддӕр ин сӕ дзурдтонцӕ адӕм, гъеууотемӕй сӕ гӕгъӕдимӕ рахаста...
Фӕндуй ма мӕ бафеппайун еу ахсгиаг гъуддаг: Дигорӕн еу се ’мбеси бӕрцӕ ӕрбафтудӕй Ири кӕмттӕй (уонӕн ба сӕ фулдӕр Уӕллагири комӕй), Гурдзийӕй, Ассийӕй, Кӕсӕгӕй ӕма ӕндӕр рауӕнтӕй. Еске уотӕ дӕр бафӕрсдзӕнӕй, ӕма, зӕгъгӕ, уӕд Дигорӕ ӕхуӕдӕг ба кӕми ’й, цанӕбӕрӕг ӕй Дигорӕ?
Гецати Афӕхъой нимадмӕ гӕсгӕ, Дигори коми гъӕути бундорон, бунӕттон рагон муггӕгтӕ ӕнцӕ 169. Фал, зӕгъӕн, Ассийӕй ка ’рбафтудӕй хуӕнхбӕстӕмӕ, етӕ дӕр адтӕнцӕ кӕдзос алайнаг адӕм. Нуртӕккӕ мах ӕссонтӕ ке хонӕн, етӕ дууӕ-ӕртӕ ӕносей размӕ дӕр ма (Дигоргоммӕ си кадӕртӕ ку лигъдӕй, раст тӕккӕ еци рӕстӕги) сугъдӕг дигоронау ке дзурдтонцӕ, е зундгонд ӕй нӕ адӕмӕн. Никки ба ма, Дигори коммӕ куд лигъдӕнцӕ фӕйнӕ рауӕнтемӕй, уотӕ Дигоргомӕн ӕхецӕй дӕр лигъдӕнцӕ аллирдӕмӕти: Ири кӕмттӕ ӕма Кӕсӕгмӕ, Гурдзимӕ, – ӕма дигорӕнттӕ ӕндӕрӕрдигӕнттӕ исуиуонцӕ цӕйдӕрбӕрцӕ рӕстӕги фӕсте. Адӕм хӕлӕмултӕ ке кодтонцӕ, е историй медӕгӕ зундгонд миуӕ «фӕззинд» ӕй, дессагӕй си неци ес.
Нимӕдзӕй фулдӕр адӕм минкъийдӕри ӕвзаг ранихъуӕридӕ ӕма ӕвзаги хӕццӕ ба и адӕмихатт фесӕфидӕ, – ӕндӕр, нӕуӕг адамихатмӕ раййевидӕ. Тӕтӕр-манголи тухгӕнгутӕ нин нӕ фиддӕлти, зӕгъун ӕнгъезуй, бундзагъд ке никкодтонцӕ, еминӕ син цалдӕр хатти сӕ дзилагӕ ке «ниллӕгун» кодта, аллихузи тугъдтити ке кунӕг кодтонцӕ, ӕрдзи ӕма царди зин уавӕрти ке исавдӕнцӕ, уӕдта ма иннӕ адӕмти хӕццӕ ке хӕлӕмултӕ кодтонцӕ, еци зӕрдӕсӕттӕн, уӕгӕмарӕн рӕуӕнттӕ нимайгӕй, дигорон муггӕгти бӕрцӕ уотӕ минкъий нӕй! Е ӕй нӕ развӕлгъау дзуапп, аци киунугӕ дигорон адӕмӕн ахе нихмӕ естихузиӕй испайда кӕнунмӕ ка гъава, уонӕн...
Афӕхъо не ’хсӕн нӕбал ӕй 1993-аг анзӕй ардӕмӕ, дзенет ӕ бадӕн уӕд, ӕ фӕсте нин ци киунугӕ ниууагъта, уомӕн ба ма аккаг аргъ искӕндзӕнӕнцӕ нӕ адӕм.
Киунугӕбӕл ма куст ӕрцудӕй, ӕма дуккаг хатт цӕуй киунугӕуадзӕн «ИР»-и.
Фӕрнӕй ӕма ’й зӕрдӕрохсӕй кӕсетӕ!

Скъодтати Эльбрус,
Уӕрӕсей Федераций Финсгути цӕдеси иуонг

ДИГОРИ КОМИ ТУХХӔЙ 
 
Цӕгат Иристонӕн Дигори ком ӕвӕрд ӕй ӕ хорнигулӕнӕрдиги, хуӕнхти бӕсти. Ӕ арӕнтӕ ӕнцӕ: цӕгати – Ӕхсинтти ком ӕма Уорс хонх, хонсари – Гурдзий хуӕнхтӕ, хорискӕсӕни – Уорс хонх ӕма Уӕллагири ком, хорнифтуйӕни ба – Ассий (Балхъари) зӕнхитӕ.
Ком ӕхгӕд ӕй алли фарсӕй дӕр бӕрзонд хуӕнхтӕ ӕма бӕрзӕндтӕй. Уонӕмӕ кӕсгӕй, лӕг бангъӕлдзӕнӕй, цума сӕ Дигори коми алли фӕрсти барӕй еске ӕривардта цӕргути гъӕуай кӕнуни, туххӕй ӕма и комӕй некӕцирдӕмӕ рацӕун ӕнгъезуй иннӕ синхаг бӕститӕмӕ, уотӕ. Фал коммӕ ес бацӕуӕнтӕ дӕр ӕма си ес рацӕуӕнтӕ дӕр. Ӕхсинтти коми думӕгӕй уӕлдай ма ес ӕфцӕгтӕ: Гъевони ӕфцӕг (Уӕллагири коммӕ), Къарӕугоми ӕфцӕг (Гурдзимӕ), Стулий ӕфцӕг (Асси ӕма Гурдзимӕ). Ес ма си минкъийдӕр ӕфцӕгтӕ дӕр.
Дигори коми хурфи ма ес ӕхе кӕмттӕ дӕр: Ӕхсинтти, Устур-Дигори, Гулӕри, Билӕги, Мӕхчески, Уӕллагкоми ӕма Сарди кӕмттӕ.
Кӕмтти дӕнттӕн сӕ устурдӕрбӕл нимад цӕуй Ирӕф, ӕ дӕргъӕ ӕй 104 км, ӕфтуйуй Терки донбӕл, ӕ райдайӕн ба есуй бӕрзонд хуӕнхти цъететӕй. Ирӕфи донбӕл ма ӕфтуйунцӕ: Хӕреси, Тӕни, Билӕги, Айгомуги, Сарди ӕма Сонгути кӕмтти дӕнттӕ, уӕдта ма берӕ минкъийдӕр дӕнттӕ.
Дигори кӕмтти ес устур цъететӕ дӕр: Лӕбодай, Адай хонхи, Тӕни, Къӕрӕугоми, Сонгути ӕма Скъӕтти коми цъететӕ. Кӕмтти ес берӕ рагон мӕсгутӕ, уобӕйттӕ, уӕлмӕрдтӕ ӕма циртдзӕвӕнтӕ. Мӕсгутӕ адӕм аразтонцӕ сӕхе знӕгтӕй багъӕуай кӕнуни туххӕй, уони фӕрци гъӕути цӕргутӕ кӕрӕдземӕ игъосун кодтонцӕ тухгӕнгути фӕззинд, се ’рбалӕбурди хабар.
Обӕйттӕ ӕма уӕлмӕрдти ба рагон цӕргутӕ мӕрдтӕ ӕвардтонцӕ, еминӕ ӕма халери незтӕй ку цӕгъдуни кодтонцӕ, уӕд.
Дигори ком ӕй рӕсугъд ӕма гъӕздуг, фал царди ӕгъдауӕй ба – уӕззау. Ком рӕсугъд ӕй ӕрдзӕй, кӕдзос уӕлдӕфӕй, бӕрзонд хуӕнхтӕй, будуртӕ ӕма къолтӕй, цӕугӕдӕнттӕ ӕма цъететӕй. Рӕсугъд зиннунцӕ гъӕутӕ, фонси хезнитӕ, игуӕрдӕнтӕ, бӕрзонд тегътӕбӕл ба – нӕзи бӕлӕстӕ.
Комӕн ӕ гъӕздугдзинӕдтӕ дӕр берӕ ’нцӕ. Ес си берӕ аллихузон фонси хезнитӕ ӕма игуӕрдӕнтӕ.
Хуӕздӕр ӕма устурдӕр фонси хезнитӕбӕл нимад цудӕнцӕ: Устур-Дигори зилди цӕргутӕн – Хӕрес ӕма Тӕнӕ, Гулӕри коми – Къӕрӕугом, Бӕртуй ком ӕма Скъӕтти ком, Ӕхсӕуӕн – Билӕги ком, Донифарси зилдӕн – Тӕторс ӕма Уазай хонхи рӕбунтӕ, Мӕхчески зилди – Баззий цӕгат, Сауӕлдарӕ, Устур фӕзӕ, Хусгин ӕма Сардиком, Уӕллагкоми гъӕутӕн ба – Сонгутиком, Донисӕр ӕма Уорсхонхи рӕбунтӕ.
Аразӕн ӕрмӕгӕй уӕлдай ма гъӕути цӕргутӕ пайда кодтонцӕ гъӕди лӕвӕрттӕй: хуарз си зайуй гъӕддаг кӕрдту ӕма фӕткъу, ӕхсӕрӕ, муркъӕ, цагъана, дорвӕткъу, тӕкъузгӕ, уӕгъӕли, турту, уӕркъин, хъӕлӕрдзи, нинӕгъ; бӕлӕстӕ ӕма къотӕрти ӕхсӕн ба – саунӕмуг, скъелду, бӕпъӕни ӕма хъес. Ес си хуӕрунмӕ аллихузон бӕзгӕ кӕрдӕгутӕ дӕр: цъӕхула, ӕнгурзела, зӕнкӕ, гӕнгӕли ӕма ма ӕндӕртӕ.
Кӕд алли хуӕнхаг бийнонтӕ дӕр хумзӕнхити гӕппӕлтӕ хъӕбӕр зинтӕй искодтонцӕ, уӕддӕр уонӕй сӕ бон адтӕй есун тиллӕг: мӕнӕуӕ, хъӕбӕрхуар, зӕтхӕ, хъӕдорӕ ӕма картоф.
Дигори кӕмттӕ ӕма хуӕнхтӕ гъӕздуг ӕнцӕ аллихузон гъӕддаг сирдтӕ ӕма мӕргътӕй дӕр. Сӕ фулдӕр уонӕн «Сурх киунугӕмӕ» хаст ӕрцудӕнцӕ, гъӕуайгонд цӕунцӕ.
Ирӕфи дон, уӕдта иннӕ цӕугӕдӕнттӕ гъӕздуг ӕнцӕ фарел кӕсалгӕй дӕр. Еуӕй-еу цӕргутӕ дардтонцӕ мудибиндзитӕ дӕр. Ес си гъӕздуг бунӕттӕ – игуӕрдӕнти деденӕггун кӕрдӕг ӕма гъӕди бӕлӕстӕ, кӕцитӕй биндзитӕ сӕ бӕтмӕнттӕмӕ хӕссунцӕ хуарз муд.
Дигоргоми цӕргутӕ ӕууӕндтӕнцӕ ӕма ӕууӕндунцӕ Хуцаубӕл, Уасгергибӕл, иннӕ изӕдтӕ ӕма идаугутӕбӕл, дзиуӕрттӕбӕл. Кувтонцӕ сӕмӕ ӕнхус ӕнгъӕл сӕ еумӕйаг ковӕндӕнттӕ ӕма дзиуӕртти, уӕдта ма алке ӕхе ковӕндони ӕма хӕдзари.
Хуцау ӕма Уасгергий фӕсте изӕдтӕй кӕмӕ ӕнгъӕл кастӕнцӕ, уонӕн адӕм арӕхдӕр кувтонцӕ. Уӕхӕн изӕдбӕл Дигори коми адӕмӕн нимад адтӕй Уорс Елиа (Уацелла) (Лӕдӕрунгӕнӕн дзурдуати дзурд иссерун ӕнгъезуй алфавитмӕ гӕсгӕ киунуги кӕрони). Ковӕндӕнттӕ дӕр ин и коми берӕ фулдӕр адтӕй. Аци изӕдӕн, дан, ӕ бон адтӕй аразун ӕрдзи уавӕртӕ хуӕрзӕрдӕмӕ дӕр ӕма лӕгъузӕрдӕмӕ дӕр.
Ӕрдзи тухти нихмӕ рагон цӕргутӕн сӕ бон неци уидӕ, адтӕй сӕ бон ӕрмӕстдӕр ковун ӕма корун Хуцауӕй ӕма изӕд Елиайӕй, цӕмӕй сӕ гъӕуай кодтайуонцӕ ӕрдзи фидбилизтӕй, уӕдта иннӕ Устур бӕллӕхтӕй.

ГЪӔУТӔ ӔМА МУГГӔГТИ РАВЗУРД 

Ранимад муггӕгтӕ, уӕдта уонӕй равзургӕ муггӕгтӕй дӕр алкедӕр архайдта ӕ муггаг искадгин кӕнунбӕл, уой туххӕй сӕ еуетӕ сӕхе нимадтонцӕ паддзӕхтӕй равзургӕ: Роми императорти байзайӕггӕгтӕ ӕма уӕздан муггӕгтӕй равзургутӕбӕл.
Фӕстагмӕ хуӕнхти цӕрӕг адӕмӕй сӕ фулдӕртӕ сӕхе нӕмттӕмӕ гӕсгӕ сӕ муггӕгтӕ искодтонцӕ, исберӕ ’нцӕ ӕма ӕрцардӕнцӕ Иристони гъӕути, алли муггаг дӕр хецӕнӕй, уотемӕй.
Хуӕнхти гъӕутӕй берӕ цӕргутӕ, уӕдта муггӕгтӕ сӕ цӕрӕнбунӕттӕ ӕййивтонцӕ еу комӕй иннӕ коммӕ, кенӕ ба ӕндӕр рауӕнтӕмӕ дӕр. Гурдзимӕ, Ассимӕ лигъдӕнцӕ сӕ зӕнхӕ ӕма мулки туххӕй, тоггинти тасӕй, ӕлдӕрттӕ ӕма ӕндагон тухгӕнгути азарӕй. Нӕуӕг цӕрӕнбунӕтти сӕ еуӕй-еуетӕ райсиуонцӕ ӕримисгӕ муггаги ном, иннетӕ ба, ӕ дӕлбазури сӕ ка бакӕнидӕ, еци тухгин муггаги ном, уидӕ си, ӕ фиди муггаги ном ӕхебӕл ка ниууадзидӕ, уӕхӕнттӕ дӕр.
Дигори коми муггӕгтӕ арӕхдӕр равзуриуонцӕ сӕ хестӕр, рагондӕр фиди номӕй. Фал уой фӕсте бӕлвурд царди цаутӕмӕ гӕсгӕ еци муггӕгтӕ дӕр хаттӕй-хатт ӕййивд ӕрцӕуиуонцӕ.
Нури муггӕгтӕй, сӕ равзурди туххӕй ести хабӕрттӕ ка нӕ зонуй, уӕхӕнттӕ дӕр берӕ ес. Еуӕй-еуетӕ ба цалдӕргай фӕйнӕ хузи тауӕрӕхъи дӕр ӕрхӕссунцӕ ӕма уотемӕй зин равзарӕн ӕй ӕцӕгдзийнадӕ. Алли муггаги равзурди туххӕй дӕр, фадуат ӕма гӕнӕн цӕйбӕрцӕ адтӕй, уомӕ гӕсгӕ бӕлвурд хабӕрттӕ хаст цӕуй киунуги, ци гъӕути цардӕнцӕ, уонӕбӕл дзоргӕй.
УСТУР-ДИГОРИ КОМ ӔМА ЗИЛД
Устур-Дигори ком ӕй Дигоргоми иннӕ кӕмттӕй устурдӕр, рӕсугъддӕр ӕма гъӕздугдӕр. Ес си фулдӕр зӕнхитӕ, уӕдта цӕрӕг адӕм.
Ком ӕма зилди арӕнтӕ: цӕгатӕрдигӕй – Мӕцути ӕрдозӕ ӕма Донифарси зилди зӕнхитӕ, хонсарӕрдигӕй – Гурдзий хуӕнхтӕ, хорнигулӕнӕрдигӕй – Ассий (Кӕсӕг-Балхъари) хуӕнхтӕ ӕма тегътӕ, хорискӕсӕнӕрдигӕй ба – Тъӕпӕн Дигорӕ ӕма Уӕллаг коми зилдтити хуӕнхтӕ ӕма бӕрзӕндтӕ.
Ӕхсинтти комӕй уӕлдай ма Устур-Дигори коммӕ бацӕуӕнтӕ ӕма рацӕуӕнтӕ (хайуанбӕл кенӕ ба фестӕгӕй) ӕнцӕ Стулий ӕфцӕг – Асси ӕма Гурдзимӕ, Къӕрӕугоми ӕфцӕг – Гурдзимӕ, уӕдта Скъӕтти коми ӕфцӕг – Уӕллагкоми зилдмӕ.
Идарддӕр гъӕутӕбӕл и зилди нимад цӕунцӕ Къуссу (Мӕцути ӕрдозӕй 20 км идарддӕр) ӕма Дзинагъа (18 км Мӕцутӕй).
Фонси хезнитӕ ӕма игуӕрдӕнтӕн сӕ хуӕздӕртӕ ӕма сӕ устурдӕртӕ ӕнцӕ: Хӕрес, Тӕнӕ, Скъӕтти ӕма Билӕги кӕмтти зӕнхитӕ. Аци гъӕздуг ӕма берӕ зӕнхити фӕрци Устур-Дигори цӕргутӕн сӕ бон дарун адтӕй берӕ фонс. Рагон цӕргутӕй беретӕмӕ уидӕ: листвонс (фустӕ) – еу-мин сӕри, сторвонс ба – сӕдӕ сӕрей бӕрцӕ.
Устур-Дигори коми устурдӕр цӕугӕдӕнттӕбӕл нимад цӕунцӕ – Ирӕфи дон, уӕдта, уобӕл дӕлдӕр ци дӕнттӕ ӕфтуйунцӕ: Хӕреси, Тӕни, Къӕрӕугоми ӕма Билӕги кӕмтти дӕнттӕ. Кӕд Дигоргоми рагон цӕргутӕн сӕ царди уавӕртӕ хуарз нӕ адтӕнцӕ, нӕ син фагӕ кодтонцӕ зӕнхитӕ, гъезӕмарӕ ӕвзурстонцӕ сӕ алли гъуддагӕй дӕр, кӕмтти уӕрдун ӕма машинӕ нӕ зилдӕй, сӕ фулдӕр куститӕ си кодтонцӕ хайуантӕбӕл, кенӕ ба – фестӕгӕй, уӕддӕр фулдӕр адӕм (медхуӕнхти цӕргутӕй дӕр ӕма ӕндӕр рауӕнтӕй ӕрцӕуӕггӕгтӕй дӕр) бӕлдтӕнцӕ Устур-Дигорӕ ӕма Гулӕри кӕмттӕмӕ, гъавтонцӕ си цӕрӕнбунӕттӕ равзарун, ӕма, амал кӕмӕн фӕууидӕ, етӕ лигъдӕнцӕ ардӕмӕ.
Коми раздӕр адӕмӕй будури гъӕутӕмӕ фиццагдӕр лигъдӕнцӕ гъӕздугдӕр цӕргутӕ, уони бон уидӕ зӕнхитӕ балхӕнун кӕсгон ӕлдӕрттӕй.
Октябри революций фӕсте хуӕнхтӕй раледзуни барӕ лӕвӕрд ӕрцудӕй иннӕ цӕргутӕн дӕр.
Кадгиндӕр ӕма устурдӕр бӕрӕгбӕнттӕбӕл рагон цӕргутӕ нимадтонцӕ: Устур-Дигори зилди – Идауӕги ӕма Фацбадӕн, Гулӕри коми ба – Гулӕри Габонӕ.

МУГГАГТИ ФӔЗЗИНД УСТУР-ДИГОРӔ ӔМА ГУЛӔРИ ГЪӔУТИ

Устур-Дигорӕ, Одола ӕма Моски гъӕути цардӕнцӕ муггӕгтӕ: Бегкатӕ, Будайтӕ, Батӕртӕ, Бузойтӕ, Бурнӕцтӕ, Биазӕртӕ, Габетӕ, Гегатӕ, Гетъотӕ, Гобетӕ, Гӕтдзитӕ, Гога	тӕ, Гӕзӕутӕ, Къургъостӕ, Лагкутӕ, Лолатӕ, Малитӕ, Моститӕ, Озитӕ, Рӕмонтӕ, Салӕгатӕ, Скъиатӕ, Тургитӕ, Тъуритӕ, Тӕтаонтӕ, Тускъатӕ, Ужегтӕ, Хӕмицатӕ, Хортитӕ, Хуйман	тӕ, Хуадонтӕ, Хъодзастӕ, Хъарабугъатӕ, Цопантӕ ӕма Чихтистӕ.
Муггӕгтӕ аци гъӕумӕ ӕрбафтудӕнцӕ цӕрунмӕ, кенӕ ба равзурданцӕ ӕндӕр муггӕгтӕй.
Бегкатӕ. Бегкатӕ ӕма Хуймантӕ ӕнцӕ ӕрвадтӕлтӕ, ардӕмӕ ӕрбалигъдӕнцӕ Хорнигулӕн Гурдзийӕй. Муггаги фиддӕлтӕ Бегка ӕма Хуйман кӕмӕй адтӕнцӕ ӕма сӕ фидӕ ка адтӕй, уӕдта Устур-Дигори гъӕумӕ кӕд ӕма ци рауӕнӕй ӕрбафтудӕнцӕ, уой неке зонуй. Неке син зонуй сӕ цӕуӕти нӕмттӕ дӕр. Фал уонӕн ка исӕнтӕстӕй, уонӕй ба 1886 анзи Ӕрфинсти бӕрӕггӕнӕнтӕмӕ гӕсгӕ адтӕй Алий фурт Иналухъ, еци анз ибӕл исӕнхӕст ӕй 43 анзи, цардӕй ӕ бийнонти хӕццӕ Моски гъӕуи.
Иналухъ нимад цӕуй, 1886 анзи Устур-Дигори зилди Моски гъӕуи Бегкатӕмӕ кӕци фӕлтӕртӕ исӕнтӕстӕй, уони фиддӕлбӕл.
Будайтӕ, Батӕртӕ ӕма Темуртӕ. Аци муггӕгти равзурди истори таурӕхъгӕнгутӕ дзорунцӕ фӕйнӕ хузи. Еуетӕ муггӕгти фиддӕлти Буда, Батӕр ӕма Темури нимайунцӕ еу мадӕ ӕма фидӕй райгургӕ ӕнсувӕртӕбӕл. Раги кӕддӕр, дан, кӕцӕйдӕр ӕрбафтудӕнцӕ Устур-Дигори зилдмӕ, ами ӕрцардӕнцӕ Нӕуӕггъӕуи, сӕ нӕмттӕмӕ гӕсгӕ сӕ муггӕгтӕ искодтонцӕ ӕма уотемӕй фӕззиндтӕнцӕ Будайтӕ, Батӕртӕ ӕма Темурти муггӕгтӕ.
Иннӕ таурӕхъгӕнгутӕ (Будайти муггагӕй) ба дзорунцӕ, Батӕртӕ ӕма, дан, Темуртӕ равзурдӕнцӕ Будайти муггагӕй. Таурӕхътӕй кӕци растдӕр ӕй, уой базонун ба нин нӕма бантӕстӕй.
Таурӕхъгӕнгутӕ дзорунцӕ муггӕгти равзурди туххӕй хабӕрттӕ:
Будайтӕ. Муггаги фиддӕл, дан, адтӕй алайнаг, ӕ ном хундтӕй Тъауз. Цардӕй Дигори коми Нӕуӕггъӕуи. Тъауз исӕнтӕстӕй уоми, Тимури тухгӕнгутӕ Цӕгат Кавказӕй ку рауеварс ӕнцӕ, уӕд еци рӕстӕги (XV ӕноси).
Цӕргӕ кодта Нӕуӕггъӕуи, ӕ зӕнхи гӕппӕлтӕ ба адтӕнцӕ Нӕуӕггъӕу ӕма Одолай бакомкоммӕ Ирӕфи дони рахес фарс цӕгати. Зӕнхи хай хуннуй Дӕлӕфардӕг. Тъаузӕн Нӕуӕггъӕуи исӕнтӕстӕй дууӕ фурти: Будай – хестӕр ӕма Таймаз – кӕстӕр. Будаййӕн исӕнтӕстӕй авд фурти (сӕ мади син ӕнгъӕл ӕнцӕ Къуалонти кизгӕ). Таймазӕн ба адтӕй дууӕ фурти: Батӕр ӕма Темур (Батӕртӕ ӕма Темурти муггӕгти фиддӕлтӕ, сӕ хабӕрттӕ син фӕстагдӕр кӕндзинан).
Будай ӕма ин ӕ авд фуртемӕ цӕмӕдӕр гӕсгӕ исмӕстгун ӕнцӕ Къуссуй гъӕуи цӕрӕг Хъантемуртӕ (цӕмӕ, уой таурӕхъгӕнгутӕ нӕ зонунцӕ). Хъантемурти ӕлдӕрттӕ ӕфхуӕрд некӕмӕн хатир кодтонцӕ, исунаффӕ кодтонцӕ Будайти Буда ӕма ин ӕ авд фуртей рамарун. Сӕ рамаруни туххӕй Хъантемуртӕ байхуӕрстонцӕ маргутӕ Нӕуӕггъӕуи цӕргутӕй кедӕрти. Етӕ еу бон Буда ӕма ӕ авд фуртей раз бахизтонцӕ, Нӕуӕггъӕуӕй цӕугӕй Одоламӕ ци над цӕуй, уоми Къуалдори цори. Еци фӕндагбӕл фӕммард ӕнцӕ фидӕ Буда ӕма цуппар ӕнсувӕри, ӕртӕ ӕнсувӕрей ба фӕййервӕзун кодта сӕ мадӕ Къуалон, ӕма фӕллигъдӕнцӕ Дигори комӕй: дууемӕй – Ассимӕ, иннӕ ба – Кӕсӕгмӕ.
Ци дори цори фӕммардӕнцӕ Буда ӕма ӕ цуппар фурти, еци дор фӕстагдӕр Устур-Дигори цӕргутӕ исхудтонцӕ мади номӕй, Къуалондор, зӕгъгӕ. Еци дори цорти кадӕр рацӕуидӕ, етӕ ин ӕ фарсмӕ ӕвардтонцӕ мисайнаги хузи еститӕ: листӕг дортӕ, листитӕ, къуӕцӕлтӕ, сифтӕ ӕма ӕнд.
Ӕнсувӕртӕй Ассимӕ ка бафтудӕй, уони Урусбийтӕй еу гъӕздуг хӕдзарӕ байуазӕг кодта, уонӕмӕ дууемӕй еу къуар анзи фӕццардӕнцӕ, уӕдта си сӕ еу фӕстӕмӕ Дигори коммӕ ӕрбалигъдӕй ӕма ӕрцардӕй се ’рвадтӕлтӕмӕ – Темуртӕмӕ. Кӕсӕгмӕ ка фӕллигъдӕй, еци ’нсувӕр, уӕдта, Ассий Урусбийтӕмӕ ка цардӕй, етӕ байзадӕнцӕ цӕргӕ Асси ӕма Кӕсӕги. Уоми етӕ нимад цӕунцӕ муггаги фӕлтӕрти фиддӕлтӕбӕл. Зонунцӕ хӕстӕгдзийнадӕ Дигори цӕрӕг Будайти хӕццӕ, кӕрӕдземӕн ӕгъдау дӕттунцӕ, цӕунцӕ кӕрӕдземӕ цийни дӕр ӕма зиани дӕр.
Ассийӕй ка ’рбацудӕй ӕма ка ’рсабур ӕй Темуртӕмӕ, уой ном дӕр, дан, хундтӕй Буда.
Будаййӕн Темуртӕ Къуссуй гъӕуи уосӕ ракурдтонцӕ, ӕма е уой фӕсте хецӕнӕй ӕрцардӕй Устур-Дигори гъӕуи (1729–1731 ӕнзти). Уоми ин исӕнтӕстӕй дууӕ фурти: Дода ӕма Титиу. Додайӕн адтӕй еунӕг фурт Цӕппо.
Титиуи цӕуӕт ба адтӕй Бӕза, уомӕн ба дууӕ фурти: Нӕуӕг ӕма Тете. Нӕуӕг фӕммардӕй, ӕ уоси ба ин исистонцӕ кӕстӕр ӕнсувӕр Тетейӕн, исӕнтӕстӕй син фурт Гетӕ, уӕдта кизгӕ Гиджи.
Цӕппой цӕуӕт ба адтӕнцӕ ӕртӕ фурти: Хатъа, Джига ӕма Тъӕбуз. Хатъайӕн – Сосран, Баззе ӕма Бола. Джигайӕн: Бидз ӕма Паца. Тъӕбузи цӕуӕти нӕмттӕ ба некебал гъуди кӕнуй.
Будайтӕй 1886 анзи Устур-Дигори цардӕй фондз хӕдзари.
1. Хатъай фурт Сосран 1826 анзи игурд – хӕдзари хецау, ӕ уосӕ Керти (1836), фурттӕ: Илас (1858), Хъургъохъ (1866) ӕма Бекмурзӕ (1873). Иласи уосӕ – Киабӕ (1858), ӕ кизгуттӕ: Нагъуӕ (1882) ӕма Мариа (1885).
2. Хатъай фурт Баззе (1839), ӕ уосӕ Минӕт (1841), фурттӕ: Сарӕбий (1861), Смайли (1869), Елхъан (1873), Михаил (1875) ӕма Тӕтӕрхъан – Кӕка (1885).
3. Хатъай фурт Бола (1840), ӕ уосӕ Гуӕсӕ – Майхуӕ (1846), фурттӕ: Саукуй (1876), Гуйман (1882), Данел (1885), кизгуттӕ: Хуре (1876) ӕма Елмусхан (1879).
4. Табой фурт Алимурза (1825), ӕ уосӕ Минӕт (1835), фурттӕ: Хазбий – Габи (1860), Гаде – Гӕбуз (1865), Будай (1867), Иван (1869), Васили (1873) ӕма Абисал (1879), кизгуттӕ Сӕлимӕт (1879) ӕма Сӕниат (1884). Аци бийнонтӕй ма адтӕй Хазбиййи уосӕ Басилхъӕз дӕр (1869).
5. Джигай фурт Бидзо (1843), ӕ уосӕ Фӕрдӕ (1861), фурттӕ: Майрӕн (1870), Дзанхот (1872), Налухъ (1875), кизгуттӕ: кӕстӕр хундтӕй Сахар, райгурдӕй 1884 анзи, хестӕр ба – 1868 анзи.
Аци бийнонтӕй адтӕнцӕ Бидзой ӕнсувӕр Фацбай (1850) ӕма ӕ хуӕрӕ Адзе (1883) дӕр. Фацбаййи уосӕ Косе (1881) дӕр. Цардӕнцӕ Бидзой хӕдзари.
Бидзой цӕуӕт – фурттӕ: Майрӕн, Дзахо, Гагку, Орӕзмӕг ӕма Хӕмиц.
Пацай цӕуӕт: Сослӕнбег, Сандир, Хадзимӕт ӕма Дрис.
Будайти еугур хъаунти туххӕй нӕ бон не ’ссӕй радзорун, хъаунти адӕм катӕ адтӕнцӕ, уони еугурӕй таурӕхъгӕнгутӕ нӕ гъуди кӕнунцӕ, фал хонхи цӕргутӕн будурмӕ фӕлледзуни барӕ лӕвӕрд ку ’рцудӕй, уӕд Будайти муггагӕй дӕр беретӕ фӕллигъдӕнцӕ будури гъӕутӕмӕ: 1919–1924 ӕнзти Толдзгунмӕ, 1930 ӕнзти – Сурх-Дигорӕмӕ, уой фӕсте ба иннӕ гъӕутӕ ӕма горӕттӕмӕ Иристони медӕги. Сӕ райгурӕн гъӕу Устур-Дигори ба ма абони дӕр Будайтӕй цӕруй цалдӕр бийнонти.

(Будайти муггаги равзурди истори радзурдтонцӕ 1992 анзи Устур-Дигорӕй раледзӕг, Дзӕуӕгигъӕуи горӕти цӕргутӕ, зӕронд ахургӕнгутӕ: 59-анздзуд Будайти Сандири фурт Гетӕ ӕма 73-анздзуд Будайти Алексеййи фурт Астемур. Уонӕн ба таурӕхъ радзурдта 87-анздзуд ахургӕнӕг Будайти Алексей – (рамардӕй 1974 анзи).
Батӕртӕ. Аци муггаги хестӕртӕ дӕр сӕ фиддӕл Батӕри нимайунцӕ Будайти Буда ӕма Темурти Темури ӕнсувӕрбӕл. Е дӕр Дигори коми ӕ муггаг ӕхе номбӕл – Батӕртӕбӕл искодта, цардӕй Устур-Дигори коми Нӕуӕггъӕуи. Ӕ зӕнхитӕ адтӕнцӕ Бӕртуй ком ӕма Къолуадзӕн. Батӕрӕн Нӕуӕггъӕуи исӕнтӕстӕй фурт Ӕфсадӕг, уомӕн ба – авд фурти. Ӕхсӕз фуртей нӕмттӕ феронх кодтонцӕ, фал ӕвдӕймаг – кӕстӕри ном ба хундтӕй Ужек.
Батӕртӕ сӕ гъӕуи цардӕнцӕ тумбул бийнонтӕй, адтӕнцӕ кустуарзон, хъиамӕт кодтонцӕ ӕма сӕ хъиамӕтӕй сӕхе дардтонцӕ. Цардӕнцӕ синхӕгти хӕццӕ лимӕнӕй. Сӕ цард игъӕлдзӕгӕй ӕрвистонцӕ. Авд ӕнсувӕремӕн сӕ фидӕ Ӕфсадӕг адтӕй карз лӕг, кустуарзон, фал ӕнӕхӕран, ӕ цӕуӕти уарзта. Еу уӕхӕни, дан, ӕнсувӕртӕ гъавтонцӕ рамӕстӕймарун сӕ фиди, фӕндӕ сӕ адтӕй базонун, раст лӕг ӕй, ӕви нӕ, уой.
Хуасӕ кӕрдуни афони ’нсувӕртӕ сӕ цӕвӕги гъӕдтӕ согӕн ниффастонцӕ ӕма си ниййарт кодтонцӕ. Уӕдмӕ фидӕ Ӕфсадӕг фӕззиндтӕй ӕма, ку балӕдӕрдтӕй гъуддаг, уӕд сӕмӕ не ’смӕстгун ӕй, ӕхуӕдӕг ба син загъта: «Гормонтӕ, артмӕ ма согтӕ бакалетӕ, цӕмӕй хуӕздӕр багъар кӕнӕн нӕхе, фӕззӕг ӕрхӕстӕг ӕй, ӕма исуазал уодзинан».
Ӕнсувӕртӕ уӕд балӕдӕрдтӕнцӕ, сӕ фидӕ зундгин ӕма раст лӕг ке ’й, уой ӕма ’й хъӕбӕрдӕр бауарзтонцӕ, ӕ алли загъд дӕр син адтӕй, ӕнӕгӕнгӕ кӕмӕн нӕ адтӕй, уӕхӕн ӕнӕфинст закъон. Фал сӕ игъӕлдзӕг цард берӕ нӕ рахаста. Еци рӕстӕги Дигори коммӕ фӕззиндтӕнцӕ циуавӕрдӕр тухгӕнгутӕ. Адӕмӕй еуетӕ ӕнгъӕл ӕнцӕ, цума етӕ Персий сахи ӕфсӕдтӕ адтӕнцӕ, уотӕ. Иннетӕ ба сӕ хонунцӕ Уруси паддзахӕй ӕрвист тугъдонтӕ. Цидӕр адтӕй, уӕддӕр еци тухгӕнгутӕ Нӕуӕггъӕуи дӕр адтӕнцӕ ӕма син сӕ мулк райстонцӕ, гъӕуи нӕлгоймӕгти ба уацари сӕ хӕццӕ ратардтонцӕ. Уоци адӕми хӕццӕ Батӕрти авд ӕнсувӕри дӕр сӕ фидӕ Ӕфсадӕги хӕццӕ уацари бахаудтӕнцӕ. Кӕстӕр ӕнсувӕр Ужекӕн раледзун бантӕстӕй (фӕстӕдӕр ин ӕ кой кӕндзинан). Тухгӕнгутӕ уацайрӕгти ратардтонцӕ комбӕл Ӕхсӕуи гъӕуи уӕнгӕ. Уоми ба ӕрсабур ӕнцӕ. (Ами, дан, сӕ Дигори адӕм ӕруорӕдтонцӕ). Дуккаг бон ку адтӕй, уӕд уоми ’нсувӕрти фидӕ Ӕфсадӕг рамардӕй. Ӕ фурттӕй, дан, ибӕл сӕ еу нӕ кудтӕй, фал худтӕй. Уотемӕй ӕй фӕууидта тухгӕнгути хецау ӕма ’й бафарста: «Цӕмӕ ходис дӕ фиди мардбӕл, кӕугӕ цӕмӕннӕ кӕнис?» Е ба ин дзуапп равардта: «Нӕ фидӕ хуарз ӕма кадгин лӕг адтӕй, гъӕуама ин догъ исаразтаййанӕ, уӕдта ин циртдзӕвӕн сагъд ӕрцудайдӕ, нур ба нӕ кадгин фидӕ ӕгадӕй ӕнӕ циртдзӕвӕнӕй байзайдзӕнӕй, ӕма мӕстходӕ уомӕ гӕсгӕ кӕнун». Тухгӕнгути хецау исаразун кодта Ӕфсадӕгӕн циртдзӕвӕн, ӕма ’й исӕвардтонцӕ ӕ циртбӕл Ӕхсӕуи дӕллӕй еу тегъӕбӕл.
Уой фӕсте тухгӕнгутӕ ӕма Батӕрти ’нсувӕртӕ ци бацӕнцӕ, уой бӕрӕг ба таурӕхъгӕнгутӕ нӕ зонунцӕ.
Нур ба Ӕфсадӕги ӕвдӕймаг фурт Ужеки туххӕй. Ужек тухгӕнгутӕй ку ралигъдӕй, уӕд уой фӕсте цардӕй Уорсисӕри (зӕнхи ном Устур-Дигори коми), уӕдта уордигӕй дӕр ӕхе райста ӕма исӕфтудӕй Вайнахтӕмӕ (мӕхъӕли хуӕнхтӕмӕ). Уоми еу къуар рӕстӕги рацардӕй, уӕдта кедӕрти фӕрци фӕстӕмӕ ӕрӕфтудӕй Дигори коммӕ ӕма ӕрцардӕй Цӕргӕсти зӕнхити. Еци рӕстӕги Къуссуй гъӕуи бунат худтонцӕ Цӕргӕстӕ – Цӕргӕсати ӕлдӕртти цӕрӕнбунат. Уоми Ужекӕн исӕнтӕстӕй фурт Алибег, уомӕн – Тебек, Тебекӕн фурт Цопалеу, уомӕн ба – Есе, Есейӕн ба дууӕ фурти: Батӕр (сӕ рагон фиди ном ибӕл исӕвардтонцӕ) ӕма Астемур.
Уой фӕсте райевгъудӕй берӕ рӕстӕгутӕ, ӕма фӕззиндтӕй муггагмӕ Сослӕнбег, Астемурӕй Сослӕнбеги уӕнгӕ Батӕртӕй катӕ исӕнтӕстӕй, уони таурӕхъгӕнгутӕ нӕ зонунцӕ, Сослӕнбеги фидӕ ка адтӕй, уой дӕр феронх кодтонцӕ.
Сослӕнбегӕн ба Къуссуй гъӕуи исӕнтӕстӕй фурт Баба, уомӕн – Пӕпен (Пӕпун).
Пӕпунӕн исӕнтӕстӕй ӕртӕ фурти: Тӕтӕрхъан (райгурдӕй 15.05.1858 анзи), Хъӕрӕсе ӕма Тазе. Тазейӕн уосӕ нӕма адтӕй, уотемӕй рамардӕй, Тӕтӕрхъанӕн ба райгурдӕй Темурхъан ӕма Амурхан. Темурхъанӕн – Пӕпун (ӕ фиди фиди ном ибӕл исӕвардтонцӕ), Алихан ӕма Зелимхан, уӕдта ӕртӕ кизги. Амурхани цӕуӕт ба адтӕнцӕ Агубе, Бахтангерий, Урусбий, Муса ӕма Владимир.
Нур ба Пӕпуни иннӕ фурт Хъӕрӕсей цӕуӕти туххӕй. Адтӕй ин еунӕг фурт Дзахо, уомӕн ба – Батӕрбег, Барис, Эльбрус ӕма Ермак.
Иннӕ Батӕрти хъаунти хестӕрти нӕмттӕ ба таурӕхъгӕнгутӕ нӕ зонунцӕ.
Пӕпени (Пӕпуни) цӕуӕт исӕнтӕстӕнцӕ Дигори коми, фал сӕ лӕгти карӕни ба ралигъдӕнцӕ Дур-Дури гъӕумӕ, уордигӕй ба Чиколай гъӕумӕ. Сӕ фулдӕртӕ уомити ӕрӕнцадӕнцӕ, ӕма ма си сӕ байзайӕгӕгтӕ абони дӕр цӕрунцӕ.
(Батӕрти муггаги равзурди цубур истори радзурдта 1992 анзи Дзӕуӕгигъӕуи горӕти цӕрӕг, историон наукити кандидат, запаси болкъон, 60-анздзуд Батӕрти Амурхани фурт Урусбий, е ба ӕ таурӕхъи испайда кодта ӕ фиди фиди фидӕ Пӕпени дзубандитӕ. Ниффинста сӕ раздӕр Амурхани фидӕ Тӕтӕрхъан).

Темуртӕ. Аци муггагӕн сӕ фиддӕл Темур адтӕй Буда ӕма Батӕри ӕнсувӕр. Е дӕр цардӕй е ’нсувӕрти хӕццӕ Устур-Дигори зилди Нӕуӕггъӕуи. Уонӕй ку рахецӕн ӕй, уӕдта берӕ фӕстагдӕр ӕрцардӕй Къуссуй гъӕуи. Уоми бийнонти гъуддаг бакодта. Ӕ муггаг ба ӕхе номбӕл, Темуртӕ, зӕгъгӕ, искодта. Фӕззиндтӕй ин цӕуӕт ӕма цӕуӕти цӕуӕт. Фал уонӕн сӕ нӕмттӕ куд хундтӕнцӕ, уой ба абони цӕргутӕй неке зонуй.
1886 анзи Устур-Дигори гъӕути цӕргути ӕрфинсти бӕрӕггӕнӕнтӕмӕ гӕсгӕ, Темуртӕмӕ адтӕй:
Къуссуй гъӕуи Болати фурттӕ: Дзахо – 33-анздзуд, Бимболат – 26-анздзуд, Сослан – 26-анздзуд ӕма Иналухъ – 11-анздзуд, уӕдта Дзахой фурт Михал ӕма е ’ртӕ хуӕри.
Устур-Дигори гъӕуи Темурти муггагӕй адтӕй ӕртӕ бийнонти. Бийнонти хецӕуттӕ адтӕнцӕ: Авсеги фурт Гасай – 58-анздзуд ӕма уомӕн ӕ фурт Гӕлӕу. Иннӕ бийнонти хецау ба адтӕй Гуйи фурт Гузу – 61-анздзуд ӕма уомӕн ӕ дууӕ фурти: Саукуй – 25-анздзуд ӕма Дзамболат – 12-анздзуд.
Ӕртиккаг хӕдзари хецау ба адтӕй Гуйи иннӕ фурт Мӕхӕмӕт. Одолай гъӕуи дӕр Темурти муггагӕй 1886 анзи цардӕй еу хӕдзари бийнонтӕ, ӕ хецау адтӕй Ӕфсадӕги фурт Темурухъ – 55-анздзуд, уӕдта Темурухъи ’нсувӕр Гуатций (рамардӕй) дууӕ фурти: Салӕнгерий – фондзанздзуд ӕма Иналухъ – дууанздзуд. Темурухъи бийнонти хӕццӕ ма цардӕнцӕ е ’ннӕ ӕнсувӕри фурттӕ: Хъӕрӕсе – ӕртанздзуд, Иван – дууанздзуд ӕма Николай – еуанздзуд.
(Темурти муггаги равзурди таурӕхъ радзурдта 1990 анзи Мӕцути ӕрдози цӕрӕг 77-анздзуд Темурти Бидзегай фурт Беслӕн. Муггаги цӕргути нӕмттӕ ниффинсуни туххӕй ба испайда кодтан Цӕгат Иристони паддзахадон архиви 1886 анзи ӕрфинсти бӕрӕггӕнӕнтӕй

Бузойтӕ. Сӕ муггаги фиццаг фидӕ Бузо райгурдӕй Дигоргоми Моски гъӕуи. Бузойӕн ӕ фидӕ адтӕй Берди, е ба ислигъдӕй Моски гъӕумӕ Ӕхсӕуӕй. Бузо ӕ лӕги карӕнмӕ ку исхъӕрттӕй, уӕд Моски гъӕуӕй ӕ цӕрӕнбунат раййивта Ӕхсӕуи гъӕумӕ, ӕ муггаг ба ӕхе номбӕл искодта. Уотемӕй Ӕхсӕуи гъӕуи фӕззиндтӕй Бузойти муггаг.
Бузойӕн Ӕхсӕуи гъӕуи исӕнтӕстӕй цӕуӕт ӕма цӕуӕти цӕуӕт, фурттӕ ӕма кизгуттӕ. Уони фӕрци Бузойти муггаг иссӕй цӕрунгъон, сӕ мулк фулдӕрӕй-фулдӕр кодта. Фӕстагмӕ Ӕхсӕуи гъӕуи сӕ бон иссӕй муггаги мӕсуг дӕр исдасун. Е ма абони дӕр ӕрдӕг ихӕлдтитӕй гъӕуи сӕри лӕууй.
Хацхарти муггаг дӕр, дан, Бузойти муггагӕй равзурдӕй. Хацхарти муггаги фиццаг фидӕ адтӕй Бузойти Хацхар. Е ба цӕмӕдӕр гӕсгӕ фӕллигъдӕй Турки бӕстӕмӕ. Уоми ӕ муггаг ӕ номбӕл искодта ӕма абони уой байзайӕггӕгтӕ Турки хӕссунцӕ ӕ ном.
Бузойи фиди фидӕ Берди ка адтӕй, куд фӕззиндтӕй Ӕхсӕуи гъӕуи е ’нсувӕр ӕма уонӕн сӕ фиддӕлтӕ катӕ адтӕнцӕ, уони туххӕй ба аци ’рмӕги лӕмбунӕгӕй финст ӕрцудӕй, Ӕхсӕуи гъӕуи муггӕгти равзурди истори ку финстан, уӕд. (Уоми ’й бакӕсун ӕнгъезуй).
(Бузойти муггаги равзурди цубур истори финст ӕрцудӕй Чиколай гъӕуккаг 65-анздзуд Малити Хъайсӕни фурт Тазӕрет, Сурх-Дигори гъӕуккаг Бузойти Тъох ӕма Дзӕуӕгигъӕуи горӕти цӕрӕг 87-анздзуд Бузойти Малий фурт Данели таурӕхътӕмӕ гӕсгӕ).

Бурнӕцтӕ. Муггаги фиддӕл Бурнац исӕнтӕстӕй, ирон адӕмон исфӕлдистади уарзондӕр ӕма кадгиндӕр лӕгбӕл нимад ка адтӕй, еци Хетӕги къабазӕй. Бурнац адтӕй Хетӕги еунӕг фурт – Геуӕргий фурт Мамий ӕртиккаг лӕхъуӕн. Хетӕг ӕхуӕдӕг ба адтӕй, Устур Зеленчуки цӕрӕг, ӕлдар Инали кӕстӕр фурт. Хетӕг, дан, киристон дин ку райста, уӕд Зеленчукӕй ӕрбалигъдӕй Уӕллагири Туалтӕмӕ ӕма ӕрцардӕй Нари гъӕумӕ хӕстӕг. Уотӕ финста ӕ Хетӕгкати Къоста.
Хетӕги царди туххӕй мухури берӕ ӕрмӕгутӕ рацудӕй, берӕ адӕм зонгӕ ’нцӕ еци ’рмӕгути хӕццӕ, уомӕ гӕсгӕ ба ин аци финсти ӕ кой нӕ кӕнӕн. Радзордзинан ин ӕ къабазӕ Бурнаци туххӕй.
Хетӕги фурт Геуӕрги цардӕй Гуркъумти гъӕуи, исӕнтӕстӕй ин дууӕ фурти – Мами ӕма Мамиа. Хестӕр ӕнсувӕр Мамийӕн исӕнтӕстӕй ӕртӕ фурти, уонӕй сӕ еу адтӕй Бурнац – Бурнӕцти муггаги фиддӕл. Е, Гуркъумти гъӕуи цӕргӕй, бийнонтӕ искодта, ӕ муггаг Бурнӕцти ном хӕссун райдӕдта, ӕ бийнонти хӕццӕ си берӕ рӕстӕгути фӕццардӕй. Муггаги адӕм ку исберӕ ’нцӕ, уӕдта аулгай сӕ цӕрӕнбунат хуӕздӕр цардагор ӕййивтонцӕ ӕндӕр рауӕнтӕмӕ. Уой фӕсте Бурнӕцти муггаг фӕззиндтӕй берӕ гъӕути: Уӕллагир, Курттат ӕма Дайрани кӕмтти. Еу аул си ’рбафтудӕй Дигори коммӕ дӕр ӕма ӕрцардӕй Устур-Дигори гъӕуи. Адтӕй син ӕрвадтӕлтӕ дӕр.

Устур-Дигори Бурнӕцти муггаги равзурди туххӕй ма ес еу таурӕхъ. Уомӕ гӕсгӕ ба, дан, Устур-Дигори Бурнӕцтӕ равзурдӕнцӕ Хъодзасти муггагӕй. Хъодзасти муггаги фиддӕл, дан, Ассийӕй Устур-Дигорӕмӕ ку ’рбацудӕй, уӕд ин исӕнтӕстӕй цалдӕр фурти, уонӕй сӕ еуей ном хундтӕй Бурнац. Бурнац ӕ лӕги карӕни уосӕ ракурдта, ӕ фидӕ Хъодзасӕй байурста, хецӕнӕй ӕрцардӕй ӕма ӕхе номмӕ гӕсгӕ ӕ муггаг Бурнӕцтӕбӕл искодта. Уотемӕй Устур-Дигори гъӕуи фӕззиндтӕй Бурнӕцти муггаг.
Устур-Дигори Бурнӕцти сӕхецӕн хӕстӕгбӕл нӕ нимайунцӕ Уӕллагири коми Бурнӕцтӕ, хӕстӕг ӕрвадтӕлтӕбӕл нимайунцӕ Устур-Дигори гъӕуи цӕрӕг Хъодзастӕ, Гагулатӕ ӕма Цӕрикъати муггӕгти. Гагулатӕ ӕма, дан, Цӕрикъати муггӕгти фиддӕлтӕ дӕр адтӕнцӕ Ассийӕй ӕрбацӕугутӕ. Бурнацӕн ӕ цӕуӕт катӕ адтӕнцӕ, уони нӕмттӕ феронх кодтонцӕ, фал уонӕй ка исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ адтӕнцӕ цуппар хецӕн хӕдзари. Хӕдзари хецӕуттӕ: Орсӕййи фурт Хъудайнат – 41-анздзуд, Бециййи фурт Голой – 55-анздзуд, Бециййи фурт Бидзо – 41-анздзуд ӕма Орсӕййи иннӕ фурт Хъубади – 37-анздзуд.
(Устур Дигори Бурнӕцти муггаги равзурди цубур истори радзурдта 1992 анзи Устур-Дигори раздӕри гъӕуккаг, Дзӕуӕгигъӕуи горӕти цӕрӕг 68-анздзуд Хъодзасти Пълани фурт Агубе).

Биазӕртӕ. Муггаг равзурдӕй Уӕллагири коми Дӕйигъӕуи Ос-Бӕгъатӕри фурт Сидамони къабазӕй. Муггаги фиддӕл Биазӕр адтӕй Сидамони фурт Сукъай байзӕддаг. Биазӕр ӕ лӕги карӕнӕй ӕ фидӕй рахецӕн ӕй, уосӕ ракурдта ӕма ӕ муггаг ӕхе номбӕл искодта. Уотемӕй Дӕйигъӕуи фӕззиндтӕй Биазӕрти муггаг. Таурӕхътӕмӕ гӕсгӕ, Биазӕртӕн ӕрвадтӕлтӕбӕл нимад цӕунцӕ (Хонсар Иристони) – Тедетӕ ӕма Лалити муггӕгтӕ, уӕдта (Цӕгат Иристони) – Мурийтӕ, Агетӕ, Дзодзитӕ, Дзедихъотӕ, Хъӕбӕлотӕ ӕма Садихъоти муггӕгтӕ. Муггӕгти адӕм Дӕйигъӕуи исберӕ ’нцӕ, сӕ цард ӕнӕ зӕнхӕй исзин ӕй, хуӕздӕр цардагор сӕ цӕрӕнбунӕттӕ ӕййивтонцӕ ӕндӕр рауӕнтӕмӕ. Биазӕрти муггагӕй дӕр кадӕртӕ ӕрбалигъдӕнцӕ Дигори коммӕ ӕма бундоронӕй ӕрцардӕнцӕ Устур-Дигори гъӕуи.
1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ дууӕ бийнонти хецауи: Мамсури фурт Геони – 50-анздзуд ӕма Елмӕрзай фурт Дохцихъо – 38-анздзуд.
(Хъайттати Хъайтмурзӕ аци таурӕхъ фегъуста раздӕри дӕйигъӕуккаг Биазӕрти Алхӕстӕй. Ӕрмӕг ӕй Цӕгат Иристони гуманитарон ӕртӕстити институти архиви).

Габетӕ. Дзӕуӕгигъӕуи горӕти цӕрӕг Хъайттати Хъайтмурзӕ куд радзурдта, уомӕ гӕсгӕ Габети муггаг исӕнтӕстӕй Уӕллагири коми Ӕрхонмӕ хӕстӕг Дӕйигъӕуи. Муггаги фиддӕл Габе адтӕй Ос-Бӕгъатӕри къабазӕ Сидамони фурти фурт Фаттай фурт Урузмӕги лӕхъуӕнтӕй сӕ еу. Хъайтмурзи таурӕхъмӕ гӕсгӕ ма, Урузмӕги цӕуӕтӕй Габети муггагӕй уӕлдай Дӕйигъӕуи равзурдӕнцӕ Сопойтӕ, Хлойтӕ, Лолатӕ, Хъантетӕ, Реуазтӕ, Хосатӕ, Тохтӕ, Уазитӕ, Муртазтӕ, Боцитӕ, Тбойтӕ, Бокотӕ, Солтанатӕ, Дзайнухътӕ, Хозитӕ ӕма Биджелтӕ.
Сидамонти Урузмӕги фурт Габе ӕ лӕги дзамани ӕ фидӕй байурста ӕма хецӕнӕй цардӕй ӕхе бийнонти хӕццӕ. Еци Габети муггаги адӕм фӕстагмӕ исберӕ ’нцӕ, фӕззиндтӕй сӕ муггагӕй ӕндӕр гъӕути дӕр цӕргутӕ, цардӕй си Хонсар Иристони дӕр.
Уӕллагири комӕй Дигори коммӕ ӕндӕр Габети муггагӕй раги кӕддӕр ӕрбалигъдӕй еу, кенӕ ба цалдӕр лӕги ӕма ӕринцадӕнцӕ Устур-Дигори гъӕуи. Ӕрбаледзгути нӕмттӕ неке зонуй, фал етӕ адтӕнцӕ, Устур-Дигори Габетӕмӕ кӕци фӕлтӕртӕ исӕнтӕстӕй, уони фиццаг фиддӕлтӕ. Етӕ ба 1886 анзи ӕрфинстмӕ гӕсгӕ, адтӕнцӕ ӕхсӕз бийнонти. Бийнонти хецӕуттӕ адтӕнцӕ: Мӕхӕмӕти фурт Адзи – 38-анздзуд, Гуатций фурт Абе – 61-анздзуд, Болай фурт Аслӕнбег – 28-анздзуд, Хамӕзай фурт Цопо – 48-анздзуд, Нӕуӕги фурт Фацбай – 55-анздзуд ӕма Гуймани фурт Огъуллӕ – 23-анздзуд.
Моски гъӕуи ба иннӕ Габети муггагӕй еци анз цардӕй цуппар хӕдзари. Уони хецӕуттӕ адтӕнцӕ: Кезиййи фурт Ахтол – 43-анздзуд, Кулиййи фурт Баде – 52-анздзуд, Бабоййи фурт Инал – 22-анздзуд ӕма Кулиййи иннӕ фурт Бадзай – 60-анздзуд.

Гобетӕ.
Гурдзиаг Гобедзашвили Гурдзийӕй исӕфтудӕй Цӕгат Иристонмӕ ӕма ӕ муггаг искодта Гобетӕбӕл. Сӕ муггаги адӕм исберӕ ’нцӕ ӕма цардӕнцӕ алли рауӕнти. Адтӕй си цӕргутӕ Ӕрхони коми ӕма Дӕйигъӕуи дӕр. Дӕйигъӕуӕй ба раги кӕддӕр цӕмӕдӕр гӕсгӕ сӕ еугурдӕр фӕллигъдӕнцӕ Дигори коммӕ ӕма ӕрсабур ӕнцӕ цӕрунмӕ Устур-Дигори гъӕуи. Гобетӕй Устур-Дигори кӕци фӕлтӕртӕ исӕнтӕстӕнцӕ, уонӕн сӕ фиццаг фиддӕлтӕбӕл нимад цӕунцӕ Уӕллагири комӕй ӕрбаледзӕг Гобети хестӕртӕ.
Гобетӕн дӕр Устур-Дигори сӕ фиццаг цӕргутӕ катӕ адтӕнцӕ, уони неке зонуй, фал, уонӕй ка исӕнтӕстӕй, етӕ ба 1886 анзи ӕрфинстити бӕрӕггӕнӕнтӕмӕ гӕсгӕ, адтӕнцӕ ӕртӕ бийнонти, бийнонти хецӕуттӕ адтӕнцӕ: Тобой фурт Азамат – 67-анздзуд, Басулухъи фурттӕ Бабе – 74-анздзуд ӕма Гути – 48-анздзуд.
Гӕтдзитӕ. Сӕ муггаги хестӕртӕ куд дзорунцӕ, уомӕ гӕсгӕ, дан, Нафитӕ, Тетцойтӕ ӕма Гӕтдзитӕ адтӕнцӕ, еу артӕй байуаргӕ ’нсувӕртӕй ка исӕнтӕстӕй, уӕхӕн муггӕгтӕ. Сӕ фидӕ, дан, Устур-Дигори гъӕумӕ раги кӕддӕр ӕрбафтудӕй Ассий бӕстӕй. Ӕнсувӕртӕ Устур-Дигори цӕргӕй сӕ муггӕгтӕ сӕ нӕмттӕмӕ гӕсгӕ искодтонцӕ ӕма и гъӕуи фӕззиндтӕнцӕ муггӕгтӕ: Нафитӕ, Тетцойтӕ ӕма Гӕтдзитӕ. Гӕтдзитӕ Устур-Дигори гъӕуи цӕргӕ байзадӕнцӕ, иннетӕ ба фӕллигъдӕнцӕ: Нафитӕ – Ӕхсӕргинмӕ, Тетцойтӕ ба фиццаг фӕллигъдӕнцӕ медхонхи Нӕуӕг гъӕумӕ, уордигӕй ба берӕ фӕстагдӕр фӕллигъдӕнцӕ будурмӕ – Киристонгъӕу ӕма Чиколамӕ.
Гӕтдзити муггагӕй Устур-Дигори гъӕуи 1886 анзи адтӕй ӕхсӕз бийнонти. Бийнонти хецӕуттӕ адтӕнцӕ: Гуймани фурттӕ Мали – 31-анздзуд ӕма Аслӕнгерий – 23-анздзуд, Налухъи фурт Бабара – 47-анздзуд, Куцуки фурт Хазбий – 38-анздзуд, Четой фурт Фацбай – 61-анздзуд ӕма Кетили фурт Гасай – 51-анздзуд.
Гетъотӕ. Ӕрбалигъдӕнцӕ Устур-Дигори гъӕумӕ Гурдзийӕй. Гетъотӕ сӕхе хонунцӕ Тургитӕ ӕма Озити хӕццӕ ӕрвадтӕлтӕбӕл, фал тогӕй хӕстӕг ба нӕ ’нцӕ. Озитӕ, дан, ӕрбафтудӕнцӕ Устур-Дигорӕмӕ Мӕхъӕлӕй, Тургитӕ ба Дигори коми равзурдӕнцӕ рагон алантӕй.
Гетъоти муггагӕй 1886 анзи Устур-Дигори гъӕуи цардӕй ӕд бийнонтӕ Гуатдзауи фурт Дзанхот – 35-анздзуд.
Гогатӕ. Гогати муггаг исӕнтӕстӕй Туалгоми, сӕ фиддӕл адтӕй Цӕгат Кавкази зундгонд Хетӕги фурт Геуӕргий байзайӕггаг Дзалай фурти фурт Хъайсӕн. Дзалати Хъайсӕни фурт Гога раги кӕддӕр сӕ муггагӕй еу лӕги хӕццӕ Нари комӕй зӕнхагор ӕрбафтудӕнцӕ Уӕллагири коммӕ ӕма ӕрсабур ӕнцӕ Цъӕййи гъӕуи. Ами ӕ муггаг ӕхе номбӕл – Гогатӕ, зӕгъгӕ, искодта, ӕма уотемӕй Цъӕййи гъӕуи фӕззиндтӕй Гогати муггаг. Еци муггагӕй еу ӕнсувӕр Дигори коммӕ ӕрбалигъдӕй ӕма ’рцардӕй Устур-Дигори зилди Моски гъӕуи. Уосӕ ракурдта ӕма бийнонти хецау иссӕй. Гогай-фуртӕн Моски гъӕуи ӕ цӕуӕт катӕ адтӕнцӕ, уони нӕмттӕ нин зӕгъӕг нӕ фӕцӕй, фал, Секермӕ ке фӕллигъдӕнцӕ, еци гъуддаг ба бӕрӕггонд ӕрцудӕй.
Гогати муггагӕн хӕстӕг ӕнсувӕртӕбӕл нимад цӕунцӕ: Дзалатӕ, Дамбегтӕ ӕма Сурхаутӕ.
Гогатӕ цалдӕн будурмӕ фӕллигъдӕнцӕ, уой агъонмӕ (1886 анзи) цардӕнцӕ Моски гъӕуи дууӕ бийнонтемӕй, уони хецӕуттӕ адтӕнцӕ: Хъабани фурт Басо – 54-анздзуд ӕма Темури фурт Алимӕрза – 32-анздзуд.
(Гогати муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕрӕг Дзалати Андреййи фурт Геуӕргий таурӕхъмӕ гӕсгӕ).

Гегатӕ ӕма Маликъитӕ. Муггӕгти фиддӕлтӕ адтӕнцӕ Хъайти муггагӕй дууӕ ӕнсувӕри: Гега (фӕсномугӕй Гегки) ӕма Маликъи, цардӕнцӕ Устур-Дигори. Фал уонӕн сӕ фидӕ ка адтӕй, уӕдта Устур-Дигори гъӕумӕ кӕцӕй ӕрбацудӕй, уой ба неке зонуй.
Устур-Дигори гъӕуи цӕргӕй дууӕ ӕнсувӕри бийнонти хецӕуттӕ иссӕнцӕ, хецӕнтӕй цардӕнцӕ, сӕ муггӕгтӕ сӕхе нӕмттӕбӕл искодтонцӕ, ӕма гъӕуи фӕззиндтӕнцӕ Гегатӕ ӕма Маликъити муггӕгтӕ. Маликъий фиццаг цӕуӕт катӕ адтӕнцӕ, уони таурӕхъгӕнгутӕ нӕ зонунцӕ, къуар рӕстӕги фӕццардӕнцӕ Устур-Дигори гъӕуи, уӕдта фӕллигъдӕнцӕ будури гъӕутӕй кӕцимӕдӕр (фӕстаг рӕстӕгути цардӕнцӕ ӕма ма абони дӕр цӕрунцӕ Чиколай гъӕуи).
Гегайӕн ба Устур-Дигори гъӕуи исӕнтӕстӕй дууӕ фурти – Дигорухъ ӕма Майрӕн, уӕдта дууӕ кизги – Ауархан ӕма Азаухан. Ӕнсувӕртӕ Дигорухъ ӕма Майрӕн сӕ лӕгти карӕни уоститӕ ӕрхудтонцӕ ӕма уонӕн дӕр фӕззиндтӕй цӕуӕт. Дигорухъӕн адтӕй фондз кизги ӕма еу фурт – Хакъиассӕ, Майрӕнӕн ба фурт не ’сӕнтӕстӕй, адтӕй ин авд кизги.
Дигорухъ ӕма Майрӕн Устур-Дигорӕй сӕ цӕрӕнбунат раййивтонцӕ ӕд бийнонтӕ Секери гъӕумӕ. Уоми берӕ нӕ рацардӕнцӕ, хӕстӕг рӕстӕгмӕ фӕллигъдӕнцӕ Дур-Дурмӕ. Мӕлгӕ дӕр ракодтонцӕ Дур-Дури гъӕуи.
Дигорухъи фурт Хакъиассӕн Дур-Дури гъӕуи адтӕй ӕртӕ фурти: Амурхан, Батӕрбег ӕма Барис.
Гегати фиддӕл Гегкий бӕгъатӕрдзийнади фӕдбӕл Дигори коми рагон цӕргутӕ кӕрӕдземӕн дзоргӕ ’рцудӕнцӕ еу таурӕхъ. Гегки адтӕй бӕгъатӕр тугъдон, Устур-Дигори гъӕути фӕсевӕди устур къуари раздзӕуӕг. Гегкий разамундӕй берӕ хӕттити сурд ӕрцудӕнцӕ Дигори комӕй Гурдзи ӕма Ассий тухгӕнгутӕ. Уӕхӕн бӕгъатӕрдзийнӕдтӕ Гегкий бон ке ’ссӕй, уой туххӕй Устур-Дигори рагон цӕргутӕ Гегкий номбӕл искодтонцӕ зар – «Минкъий Гегкий зар». Еци зар ма еуӕй-еуетӕ зарунцӕ абони дӕр.
(Гегатӕ ӕма Маликъити муггӕгти равзурди цубур истори финст ӕрцудӕй 1992 анзи Дзӕуӕгигъӕуи горӕти цӕрӕг, 78-анздзуд Гегати Хакъиасси фурт Бариси таурӕхъмӕ гӕсгӕ).

Гӕзӕутӕ. Сӕ фиццаг фидӕ Гӕзӕути муггагӕн Устур-Дигори гъӕумӕ ӕрбафтудӕй Ассийӕй, фал ӕ ном куд хундтӕй, уӕдта ци рауӕнӕй ӕрбафтудӕй Устур-Дигори гъӕумӕ, уой ба некебал зонуй. 1886 анзи ӕрфинсти бӕрӕггӕнӕнтӕмӕ гӕсгӕ, Устур-Дигори Гӕзӕутӕй цардӕй еу бийнонтӕ, Цӕппой фурт Болай бийнонтӕ, цудӕй ибӕл еци анз 23 анзи. Уой фӕсте Болай бийнонтӕ фӕллигъдӕнцӕ медхонхи Дзинагъай гъӕумӕ. Уоми син сӕ кой кӕндзинан.
Къургъостӕ. Сӕ муггаги фиддӕлтӕ Устур-Дигори гъӕумӕ кӕд ӕма кӕцӕй ӕрбафтудӕнцӕ, еци гъуддаг абони бӕлвурдӕй неке зонуй. Фал, Къургъости муггаг раги кӕддӕр Устур-Дигори гъӕуи ке цардӕй, уой туххӕй ба байзадӕй рагон таурӕхъ-легендӕ.
Еу уӕхӕни, дан, еминӕ нӕлгоймаги хузи ӕрбацудӕй Устур-Дигори гъӕумӕ. Гъӕумӕ хӕстӕг ибӕл фембалдӕй, саргъи бӕхбӕл цӕугӕй, Устур-Дигори гъӕуи цӕрӕг Къургъостӕй еу лӕг. Ӕнӕзонгӕ лӕг ӕй бафарста, ка дӕ, зӕгъгӕ. Къургъоси-фурт ин ӕхе байамудта ӕма ’ймӕ иуазӕг дзоруй:
–	Мадта ӕз ба дӕумӕ иуазӕгуати ку цӕун.
Къургъоси-фурт ин дзуапп равардта:
–	Цо хӕдзарӕмӕ, ка дӕ байуазӕг кӕна ӕма дин ӕгас цо ка зӕгъа, уӕхӕнттӕ хӕдзари ес, ӕз дӕр фӕстӕмӕ тагъд фездӕхдзӕнӕн.
Къургъоси-фурт балӕдӕрдтӕй, аци лӕг фидбилизи иуазӕг ке ’й, уой ӕма фӕрсаг нӕдтӕбӕл тагъд-тагъдӕй фездагъдӕй гъӕумӕ. Ӕхеуонтӕн радзурдта, надбӕл емини хӕццӕ ке фембалдӕй ӕма нӕлгоймаги хузи гъӕумӕ ке иссӕуй, уой. Къургъоси-фурт сӕ хӕдзари дуӕрттӕ ӕма къӕрӕзгитӕ исӕхгӕнун кодта, бийнонтӕн ба бафӕдзахста, хӕдзарӕмӕ кайфӕндидӕр ку хуайа, уӕд ин дуар цӕмӕй маке байгон кӕна, уой. Фал сӕ хӕдзари адтӕй нӕуӕг киндзӕ, бадтӕй ӕ уати ӕма хӕдзари хестӕрти дзубанди нӕ фегъуста. Еминӕ Къургъости дуар ку бахуаста, уӕд имӕ киндзӕ рауадӕй, дуар фегон кодта, ӕма еминӕ дони тӕфи хузӕ райста ӕма хӕдзарӕмӕ байервазтӕй. Къургъости бийнонтӕ гъуддаг ралӕдӕрдтӕнцӕ ӕма хӕдзарӕй ралигъдӕнцӕ. Сӕ хестӕр нигъгъӕр кодта гъӕуи адӕммӕ, еминӕ, дан, нӕмӕ фӕззиндтӕй. Гъӕуи цӕргутӕ хабар ку фегъустонцӕ, уӕд гулфӕй балигъдӕнцӕ Гъазӕндони ӕрдозӕмӕ. Хестӕртӕ уоми унаффӕ кӕнун райдӕдтонцӕ, мадта ци кӕнӕн, зӕгъгӕ. Еуетӕ загътонцӕ, нӕхе Уасгергибӕл бафӕдзӕхсӕн, ракорӕн си, цӕмӕй нӕ еминӕй фӕййервӕзун кӕна. Иннетӕ ба загътонцӕ, зӕгъгӕ, ракорӕн нӕхе кадгин изӕд Идауӕгӕй. Сагъадахъи фат фехстонцӕ ӕма, фат кӕми исӕмбалдӕй, уордӕмӕ ӕрӕмбурд ӕнцӕ ӕма ковун райдӕдтонцӕ. уалинмӕ сӕмӕ еминӕ лӕборун райдӕдта. Фиццаг сӕмӕ ’рбацудӕй мегъи хузи, фал ӕй Идауӕг арвбӕл ниххӕлеу кодта. Уой фӕсте ба ’рбацудӕй берӕгъи хузи, фал Гъазӕндони ’рдози кӕцӕйдӕр фӕззиндтӕнцӕ устур куйти къуар ӕма ’й адӕммӕ хӕстӕг нӕ бауагътонцӕ. Ӕппунфӕстаг еминӕ фестадӕй устур нӕзи цирагъи къудур ӕма сӕбӕл содзгӕй разилдӕй хонхи фахсӕй. Адӕм нӕбал зудтонцӕ, ци ма ракодтайуонцӕ, уой, фал, дан, уӕдмӕ хонхи унгӕг коми фахс фегон ӕй, ӕма си рагулф кодта устур цӕугӕдон. Содзгӕ цирагъи къудурон исӕмбалдӕй дони, ӕ зинг ниххустӕй, фал уӕддӕр донӕй фесхъиудтӕй ӕма адӕммӕ хӕстӕг зӕнхи ниххастӕй. Хестӕртӕ куд дзурдтонцӕ, уотемӕй еци цирагъи къудур зӕнхи сагъдӕй ӕрӕгити дӕр ма уоми адтӕй.
Еминӕ ку фесавдӕй, уӕд гъӕуи цӕргутӕ баунаффӕ кодтонцӕ: «Нӕ ервӕзунгӕнӕг Идауӕгӕн абонӕй фӕстӕмӕ анз еу хатт кувд кӕндзинан ӕнсури мӕйи ӕртиккаг къуӕрей, бӕрӕгбон ба схудтонцӕ Фацбадӕн (ӕвӕдзи, сагъадахъи фатбадӕн).
Устур-Дигори гъӕути цӕргутӕ сӕ дзурд нӕ фӕссайдтонцӕ, уӕдӕй абони уӕнгӕ сӕ зӕрдӕ не ’ййевунцӕ, алли анз дӕр ин ӕ номбӕл кӕнунцӕ косӕрттӕ, ковунцӕ ’ймӕ. Бӕрӕгбон ба уӕхӕн кадгин ӕй, ӕма ’ймӕ фенгъӕл кӕсунцӕ ӕнӕгъӕнӕ анз. Фацбадӕнти ци зартӕ фӕззарунцӕ, уоми ес уӕхӕн дзурдтӕ: «Ой, хестӕртӕ ӕригон кӕмӕ кӕнунцӕ, кӕстӕртӕ ирӕзгӕ кӕмӕ кӕнунцӕ, еци Фацбадӕн, ӕгас бабӕй нӕмӕ ӕрцӕуай...»
Изӕд Дигори коммӕ ку ’ртахтӕй, уӕд кӕци гъӕути ’рбадтӕй, уӕдта кӕци рӕстӕгути, уой туххӕй ба хестӕртӕ фидӕй фуртмӕ дзоргӕ ’рцудӕнцӕ таурӕхъ. Еци таурӕхъмӕ гӕсгӕ, Изӕд-Фацбадӕн-Зийнатӕ-Гъӕуизӕд-Идауӕг (еу изӕд ӕй, табу ин уӕд!) Дигори коммӕ ку ’ртахтӕй, уӕд, дан, фиццаг сӕумӕй ӕрбадтӕй Задӕлески зилди гъӕути, уоми берӕ нӕ басабур ӕй. Рӕфти рӕстӕги истахтӕй Уӕллагкоми зилдмӕ ӕма ’рбадтӕй Дунти гъӕуи, уордигӕй ба фӕсарӕфтӕ Къозой ӕфцӕгбӕл е ’зӕр бахаста Устур-Дигори гъӕумӕ ӕма уоми ’рсабур ӕй.
Ранимад гъӕути цӕргутӕ уӕдӕй фӕстӕмӕ Изӕдӕн кувдтитӕ кӕнун райдӕдтонцӕ ӕнсури мӕйи фӕстаг Хуцауӕхсӕви. Задӕлески, Хӕнӕзи ӕма Нари гъӕуи цӕргутӕн сӕ еу хай Фацбадӕн-Зийнати изӕдӕн – сӕумӕ, Дунти гъӕуи цӕргутӕ Фацбадӕн-Зийнати-Гъӕуизӕдӕн – рӕфти, Устур-Дигори зилди гъӕути ба кувдтитӕ райдайунцӕ изӕрӕй, етӕ ба се ’зӕди ном хонунцӕ Идауӕг ӕма Фацбадӕни изӕд. Изӕди номбӕл уӕлдӕр ранимад гъӕути цӕргутӕ кувдтитӕ кодтонцӕ къуӕрей дӕргъци, еу Хуцауӕхсӕвӕй иннемӕ.
Еци къуӕрей бӕнтти гъӕути цӕргутӕн сӕ гъӕутӕй рацӕун не ’нгъизтӕй, ӕма сӕхемӕ цӕун дӕр неке уагътонцӕ. Иуазӕггади сӕмӕ бӕрӕгбони агъонмӕ ка бацӕуидӕ, уотемӕй бӕрӕгбӕнттӕ ке ӕрӕййафиуонцӕ, уонӕн дӕр гъӕутӕй рацӕуни барӕ нӕ уидӕ, нӕ сӕ уагътонцӕ рацӕун, цалдӕн Фацбадӕни бӕрӕгбӕнттӕ фӕййевгъудайуонцӕ, уӕдмӕ.
(Таурӕхъ радзурдта 1950 анзи Устур-Дигори гъӕуи цӕрӕг 70-анздзуд зӕронд цауӕйнон Хортити Гуймани фурт Габиц, уӕдта Дзӕуӕгигъӕуи горӕти цӕрӕг, 1936 анзи игурд Кудзойти Тазей фурт Барисӕй. Бариси таурӕхъ мухургонд ӕрцудӕй газет «Рӕстдзинад»-и 1992 анзи. Таурӕхъ ниффинсуни туххӕй ма испайда кодтан наукон косӕг Хӕмицати Тамари финст киунугӕ «Вверх по Уруху». Орджоникидзе, 1971, 54-56 фӕрстӕ).

Лагкутӕ. Раги кӕддӕр, дан, Дигори коми Устур-Дигори гъӕуи цардӕнцӕ ӕртӕ ’нсувӕри: Лагку, Тускъа ӕма Дзансол. (Тускъа ӕма Дзансоли хабар фӕстагдӕр ракӕндзинан). Лагкути муггаги равзурди туххӕй ба ес уӕхӕн таурӕхъ.
Лагкуйӕн Устур-Дигори гъӕуи исӕнтӕстӕй еу фурт Гегки ӕма дууӕ кизги. XVIII ӕноси Лагку ӕ бийнонти хӕццӕ фӕллигъдӕй цӕрунмӕ Кети ӕрдозӕмӕ (Кетӕ ба адтӕй будури дӕнттӕ Ирӕф ӕма Хӕзни астӕу). Лагку Кети гъӕуи рамардӕй, ӕма ин ӕ мард байвардтонцӕ уоми. Абони дӕр ма, дан, бӕрӕг ӕй, Лагку ӕвӕрд кӕми ’рцудӕй, еци уобай.
Лагкуй еунӕг фурт Гегки ӕ фиди рамӕлӕти фӕсте ӕ цӕрӕнбунат раййивта Чиколай дони цормӕ. Уоми, дан, Гегки раздӕр рӕстӕги дӕр дардта фусти дзогӕ. Еци рауӕн, Гегкийӕй уӕлдай ма, фустӕ дардтонцӕ Бабочитӕ ӕма Кертантӕ.
Гегкий уосӕ адтӕй Гегути кизгӕ – Гекун. Уомӕй Гегкийӕн исӕнтӕстӕй авд фурти: (хестӕргай) Сабан, Созо, Башил-Хаджи, Гӕлӕу, Гӕуис, Налухъ ӕма Дарикъо.
Чиколай гъӕуи Лагкутӕн сӕ фиццаг фиддӕлтӕ адтӕнцӕ аци авд ӕнсувӕри.
Хестӕр ӕнсувӕр Сабанӕн адтӕй еунӕг фурт Гамӕрзӕ.
Созойӕн ба исӕнтӕстӕй дууӕ фурти: Базже ӕма Мӕхӕмӕт (Борсӕр).
Башил-Хаджий фурттӕ ба адтӕнцӕ: Алихан, Бидзеу, Муха ӕма Афӕхъо.
Гӕлӕуӕн дӕр адтӕй ӕхсӕз фурти ӕма дууӕ кизги. Фуртти нӕмттӕ хундтӕнцӕ: Диго, Бекир, Бидзиго, Буцу, Дзахо ӕма Омар.
Фӕндзӕймаг ӕнсувӕр Гӕуиси фурттӕ ба адтӕнцӕ: Даукуй, Бола, Буту ӕма Муса.
Иннӕ ӕнсувӕр Налухъӕн ба исӕнтӕстӕй дууӕ фурти: Мискӕ ӕма Мӕхӕмӕт (Бабоскӕ),
Кӕстӕр ӕнсувӕр Дарикъо – Хаджий фуртти нӕмттӕ хундтӕнцӕ: Хаджимӕт, Хадзирӕт (Гунгу) ӕма Тазе.
Аци ’нсувӕрти фӕсте райдӕдта Лагкути ӕртиккаг фӕлтӕр. Ӕнсувӕртӕй алкӕмӕндӕр исӕнтӕстӕй цӕуӕт ӕма цӕуӕти цӕуӕт.
Гегкий нӕ нимайгӕй, ӕ авд фурти Лагкути муггаги фӕлтӕртӕн адтӕнцӕ сӕ фиццаг фиддӕлтӕ.
(Лагкути муггаги равзурди цубур истори финст ӕрцудӕй 1991 анзи раздӕри Чиколайӕй раледзгӕ Дзӕуӕгигъӕуи горӕти цӕрӕг Лагкути Буцой фурт Катабини таурӕхъмӕ гӕсгӕ).
Лолатӕ. Сӕ муггаг Лолатӕн куд равзурдӕй, уой фӕдбӕл раздӕр финстан аци ’рмӕги, Габети муггаги равзурди хабӕрттӕ ку финстан, уӕд уони хӕццӕ. Уоми финстан Лолатӕ дӕр Габети муггаги хузӕн Уӕллагири коми Дӕйигъӕуи Ос-Бӕгъатӕри къабазӕ Урузмӕгӕй ке равзурдӕнцӕ, уой туххӕй.
Лолатӕн Дигори коми цӕргутӕй хӕстӕг ӕрвадтӕлтӕбӕл нимад цӕунцӕ: Габетӕ, Дзайнухътӕ ӕма Уазитӕ. Аци муггӕгтӕ дӕр исӕнтӕстӕнцӕ Дӕйигъӕуи, ӕнцӕ Урузмӕгӕй равзургӕ муггӕгтӕ.
Лолати муггагӕй Устур-Дигори гъӕумӕ кӕд ӕма цӕмӕ гӕсгӕ, уӕдта ка ӕрбафтудӕй, уой неке зонуй, фал кӕддӕр Устур-Дигори ке цардӕнцӕ, уомӕн ба аци гъӕуи цӕргутӕ ’вдесӕнӕн бавдесунцӕ гъӕумӕ хӕстӕг еу къубус, уой хонунцӕ «Лолати къубус». Уоми, дан, цардӕнцӕ раги кӕддӕр Лолатӕ.
Лолати муггаги адӕм гъӕуи цӕргути фиццаг ӕрфинстмӕ дӕр (1886 анзи) нӕ бахаудтӕнцӕ. Уой агъонмӕ фӕллигъдӕнцӕ будури гъӕутӕй кӕцимӕдӕр (ӕвӕдзи, Киристонгъӕумӕ. Г.А)..
(Лолати муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг Хъайттати Хъайтмурзӕ, уӕдта Устур-Дигори гъӕуккаг – 68-анздзуд Хортити Хӕмици фурт Майрӕн).
Малитӕ. Моски гъӕумӕ Малити фиддӕлтӕ ислигъдӕнцӕ Ӕхсӕуи гъӕуӕй.
Малити муггаг, Моски гъӕуи цӕргӕй, фӕстагмӕ нимӕдзӕй исберӕ ’й. 1886 анзи ӕрфинсти бӕрӕггӕнӕнтӕмӕ гӕсгӕ, ами хецӕнтӕй цардӕнцӕ ӕртиндӕс бийнонти. Бийнонти хецӕуттӕ адтӕнцӕ: Табой фурт Гӕуис – 65-анздзуд, Гуатцауи фурт Нӕуӕг – 42-анздзуд, Галиййи фурт Габа – 74-анздзуд, Цӕппой дууӕ фурти: Цопе – 67-анздзуд ӕма Абе – 61-анздзуд, Бӕзай фурт Цӕрай – 44-анздзуд, Скаййи Фурт Паца – 22-анздзуд, Гасаййи фурт Сарӕбий – 34-анздзуд, Дзабой Фурт Дзанхот – 37-анздзуд, Бутуй фурт Хъургъохъ – 34-анздзуд, Котиййи фурт Хъубади – 47-анздзуд, Кизуй фурт Ораз – 41-анздзуд ӕма Хъасполат – 40-анздзуд (ӕ фиди ном ин финсти нӕ равзурстан),
Ранимад ӕнсувӕртӕй 1886 анзи Дур-Дури гъӕумӕ ӕд бийнонтӕ фӕллигъдӕнцӕ Цопе, Хъубади ӕма Ораз, Хъасполат ба фӕллигъдӕй Киристонгъӕумӕ.
Иннӕ Малитӕ ба ма берӕ рӕстӕгути фӕццардӕнцӕ Моски гъӕуи, фӕстагмӕ нимӕдзӕй фӕффулдӕр ӕнцӕ. Уой фӕсте уонӕн дӕр сӕ фулдӕртӕ фӕллигъдӕнцӕ будури гъӕутӕмӕ, сӕ еуетӕ Чиколамӕ, иннетӕ – Толдзгунмӕ, Сурх-Дигорӕмӕ, Дур-Дурмӕ, Змейкӕмӕ, Мостиздӕхмӕ, Секермӕ... Сӕ равзурӕн Устур-Дигори гъӕути ба ма абони дӕр цӕрунцӕ цалдӕр бийнонти.
Моститӕ. Устур-Дигори гъӕумӕ ’рбафтудӕнцӕ Ассийӕй. Ами берӕ рӕстӕгути фӕццардӕнцӕ, муггаги мӕсуг дӕр си исдастонцӕ. Фӕстагмӕ ба уордигӕй фӕллигъдӕнцӕ Лескенмӕ, уоми ба сӕ бийнонтӕй беретӕ рамардӕнцӕ ӕма дууӕ ’нсувӕремӕй фӕстӕмӕ Устур-Дигорӕмӕ ’рбалигъдӕнцӕ. Уонӕн сӕ нӕмттӕ неке зонуй, цӕуӕтӕй син катӕ исӕнтӕстӕй, уони нӕмттӕ дӕр феронх ӕнцӕ, фал, уонӕн ка исӕнтӕстӕй, етӕ ба – 1886 анзи ӕрфинсти бӕрӕггӕнӕнтӕмӕ гӕсгӕ, Устур-Дигори гъӕуи адтӕй дууӕ хӕдзари. Бийнонти хецӕуттӕ адтӕнцӕ: Хадой фурт Абисал – 37-анздзуд ӕма Мицойи фурт Али – 53-анздзуд. Берӕ фӕстагдӕр Мостити адӕм фӕллигъдӕнца Чиколай гъӕумӕ.
Озитӕ. Муггаги равзурди туххӕй финстан, Тургити муггаги равзурди хабӕрттӕ ку дзурдтан, уӕд уони хӕццӕ. Уоми Озитӕ, Тургитӕ ӕма Гетъоти муггӕгтӕ нимадтан, искӕнгӕ ӕнсувӕртӕй ка равзурдӕй, уӕхӕн муггӕгтӕбӕл, кӕрӕдземӕн тогӕй хӕстӕг нӕ адтӕнцӕ. Тургитӕ адтӕнцӕ гъӕуи рагон цӕргутӕ, Гетъоти фиддӕл гъӕумӕ ’рбафтудӕй Уӕллагири комӕй, Озити фиддӕл ба адтӕй Мӕхъӕли бӕстӕй ӕрбацӕуӕг – мӕхъӕлон.
Устур-Дигори гъӕуи ӕртӕ фиддӕли сӕ нӕмттӕмӕ гӕсгӕ сӕ муггӕгтӕ искодтонцӕ, ӕма гъӕуи фӕззиндтӕнцӕ муггӕгтӕ: Озитӕ, Гетъотӕ ӕма Тургитӕ. Муггӕгти адӕм берӕ рӕстӕгути фӕццардӕнцӕ Устур-Дигори гъӕуи, уӕдта Озитӕ фӕллигъдӕнцӕ Секери гъӕумӕ, Тургитӕй сӕ еуетӕ фӕллигъдӕнцӕ Мӕздӕгмӕ, иннетӕ ба Толдзгунмӕ, Гетъотӕй ба ма абони дӕр ес цӕргутӕ Устур-Дигори гъӕуи. Озитӕй Устур-Дигорӕй Секермӕ фӕллигъдӕнцӕ дууӕ бийнонти хецӕуттӕ. Адтӕнцӕ Болатай фурт Будзо ӕма Газий фурт Саукуййи цӕуӕт.
(Тургитӕ, Гетъотӕ ӕма Озити муггӕгти равзурди туххӕй радзурдта 1991 анзи толдзгуйнаг, уой фӕсте Дзӕуӕгигъӕуи цӕрӕг 69-анздзуд Тургити Таймураз Докой фурт. Озити фиддӕл Мӕхъӕлӕй ӕрбаледзӕг ке адтӕй, уой туххӕй ба радзурдта 1975 анзи Мӕхчески гъӕуккаг Хохти Михал Фацбаййи фурт – 1897 анзи игурд).

Рӕмонтӕ. Рӕмонтӕй еу бийнонтӕ цардӕй Уӕллагири коми, Згиди гъӕуи ӕма син цӕмӕдӕр гӕсгӕ уордигӕй ледзгӕ ӕрцудӕй Дигори коммӕ. Ами ба ’рцардӕнцӕ бундоронӕй Устур-Дигори гъӕуи. Таурӕхътӕмӕ гӕсгӕ, дан, раги кӕддӕр Гурдзийӕй Лисрий гъӕумӕ (Мамисони коммӕ) ӕрбацудӕнцӕ дууӕ лӕги – Нӕуӕг ӕма Лали. (Аци дууӕ лӕги кӕрӕдземӕн куд хӕстӕг адтӕнцӕ, уой неке зонуй).
Нӕуӕгӕй равзурдӕнцӕ Добатӕ ӕма Рӕмонтӕ, Добатӕй ба Табилатӕ (Табилати муггаг не сберӕй ӕма муггаги адӕм сӕ муггаг ниууагътонцӕ Добатӕбӕл).
Лалийӕй ба равзурдӕнцӕ Дарчитӕ ӕма Дадити муггӕгтӕ. Дарчитӕй равзурдӕй Реуазти муггаг, уомӕй ба – Моураутӕ, Дадитӕй ба равзурдӕнцӕ Сидахъатӕ ӕма Зазити муггӕгтӕ.
Ранимад муггӕгти адӕм берӕ рӕстӕгути фӕццардӕнцӕ Лисрий гъӕуи. Муггӕгти адӕм фӕстагмӕ уоми исберӕ ’нцӕ, зӕнхитӕ си нӕбал фагӕ кодтонцӕ, сӕ царди уавӕртӕ ислӕгъуз ӕнцӕ, уомӕ гӕсгӕ ба сӕ цӕрӕнбунӕттӕ ӕййивтонцӕ ӕндӕр рауӕнтӕмӕ. Рӕмонтӕй еу бийнонтӕ фӕллигъдӕнцӕ медкоми Згиди гъӕумӕ. Уордигӕй Рӕмонтӕй ралигъдӕй Дигори коммӕ ӕртӕ лӕги ӕма ’рцардӕнцӕ Устур-Дигори гъӕуи. Ӕнсувӕртӕ Устур-Дигори гъӕуи цӕйбӕрцӕ рӕстӕг фӕццардӕнцӕ, уой неке зонуй, фал, дан, уордигӕй дӕр Рӕмонтӕй дууӕ лӕги сӕ цӕрӕнбунӕттӕ раййивтонцӕ, сӕ еу Фӕрӕскъӕтти гъӕумӕ, иннӕ ба – Мӕхчески гъӕумӕ. Уотемӕй Дигори коми фӕззиндтӕй Рӕмонти муггаг Устур-Дигори, Фӕрӕскъӕтти ӕма Мӕхчески гъӕути.
Рӕмонти муггагӕй Устур-Дигори гъӕуи цӕргӕ ка байзадӕй, уони нӕмттӕ неке зонуй, фал 1886 анзи ӕрфинстити бӕрӕггӕнӕнтӕмӕ гӕсгӕ ба, Рӕмонти муггагӕй Устур-Дигори цардӕй ӕртӕ бийнонти. Бийнонти хецӕуттӕ адтӕнцӕ: Тобой фурт Гузуна, 37-анздзуд, Хъойбаййи фурт Абисал – 41-анздзуд ӕма Газиййи фурт Дзамболат, 45-анздзуд. Уӕхӕн финститӕ ес Цӕгат Иристони Сӕйраг архиви.
(Рӕмонти муггаги равзурди цубур истори радзурдта 1991 анзи раздӕр Фӕрӕскъӕтти гъӕуккаг, уой фӕсте Дзӕуӕгигъӕуи цӕрӕг, 82-анздзуд зӕронд ахургӕнӕг Дзагкойти Владимир Гӕбузай фурт. Муггӕгти равзурди истори базонуни туххӕй ма испайда кодтан наукон косӕг Цагъати Анастасиййи ӕрмӕгӕй.

Скъиатӕ. Скъиатӕй раги кӕддӕр хонхи Дӕргъӕвсӕй Дигори коммӕ ӕрбалигъдӕй еу седзӕр ӕригон лӕхъуӕн, ӕ фидинсувӕри ке рамардта, уой туххӕй. Ӕ фидинсувӕр, дан, ӕй еу кӕсгонӕн рауӕйӕ кодта, ӕма еци хабар ку фегъуста, уӕд ӕй и биццеу хуссӕнмӕ топпӕй ниццавта, ӕхуӕдӕг ба ӕрбалигъдӕй Устур-Дигори гъӕумӕ. Ами ’й кадӕр байуазӕг кодта, ислӕг ӕй, уосӕ ракурдта ӕма бийнонти хецау иссӕй. Исӕнтӕстӕй ин цӕуӕт. Фал ӕрбаледзӕгӕн ӕ ном куд хундтӕй, уӕдта ин цӕуӕтӕй Устур-Дигори ка исӕнтӕстӕй, е ба 1886 анзи ӕрфинсти бӕрӕггӕнӕнтӕмӕ гӕсгӕ адтӕй Теуей фурт Дзамболат – 42-анздзуд. Бийнонтӕ ма къуар рӕстӕги фӕццардӕнцӕ Устур-Дигори, уӕдта фӕллигъдӕнцӕ будури гъӕу Секермӕ.
(Скъиати муггаги равзурди цубур истори радзурдта 1991 анзи Секери гъӕуккаг, Дзӕуӕгигъӕуи горӕти цӕрӕг 67-анздзуд Скъиати Владимир).

Салӕгатӕ. Салӕгати абони хестӕртӕ куд ӕнгъӕл ӕнцӕ, уомӕ гӕсгӕ сӕ фиддӕл Салӕга адтӕй, Тимури тухгӕнгути нихмӕ тохгӕй ӕгасӕй ка байзадӕй, уӕхӕн алайнаг. Фал, Салӕга ӕхуӕдӕг кӕмӕй исӕнтӕстӕй, ӕ фидӕ ка адтӕй, уӕдта Устур-Дигори Одолай гъӕумӕ кӕд ӕма кутемӕй ӕрбафтудӕй, уони ба таурӕхъгӕнгутӕ нӕ зонунцӕ. Нӕ ин зонунцӕ ӕ цӕуӕти нӕмттӕ дӕр. Фегъустонцӕ, Салӕгай цӕуӕтӕй ка исӕнтӕстӕй, уӕхӕн лӕги хабар. Еци лӕги ном ба, дан, хундтӕй Бадзай, Кулий фурт, уой фурт ба Даукуй. Бадзаййӕн ма адтӕй ӕнсувӕр Темболат, 1886 анзи ибӕл цудӕй 43 анзи. 1910 анзи ба Бадзайбӕл исӕнхӕст ӕй 95 анзи, ӕ фурт Даукуйбӕл ба – 27 анзи. Салӕгати абони фӕлтӕртӕ Бадзай, Темболат ӕма Даукуйи нимайунцӕ, Салӕгай нӕ нимайгӕй, сӕ фиццаг фиддӕлтӕбӕл. Устур-Дигори гъӕуӕй фӕллигъдӕнцӕ будури гъӕутӕмӕ – Киристонгъӕу ӕма Чиколамӕ. Еци гъӕути Салӕгати муггагӕй абони дӕр ес цӕргутӕ, етӕ дӕр ӕнцӕ Бадзай, Темболат ӕма Даукуйи байзайӕггӕгтӕ.
Фӕстаг рӕстӕгути (1950 анзи) Салӕгати муггагӕй Чиколай гъӕуи цардӕнцӕ сӕ бийнонти хӕццӕ дууӕ ӕнсувӕри – Дзима ӕма Хъайсӕн (зӕрондӕй рамардӕнцӕ). Киристонгъӕуи ба цардӕй Михал (Мали). Михалӕн адтӕй цуппар фурти: Тазӕрет, Майрӕн (Мирон), Тазе (цуппӕрӕймаги ном ба феронх ӕй), уӕдта кизгӕ Саринкъа.
Салӕгати Бадзай ӕма ӕ фурт Даукуй зудтонцӕ берӕ рагон таурӕхътӕ ӕма кадӕнгитӕ. Еци кадӕнгитӕй сӕ еуети ӕрӕги уалӕнги дӕр цагътонцӕ дала (гъесин) фӕндурӕй. Азнаури, уӕдта Дзӕгъӕстухъи фурт Цопеллеуи кадӕнгитӕ Бадзай ӕма Даукуйи таурӕхътӕмӕ гӕсгӕ ниффинста 1898 анзи Собити Тотурухъи фурт Инал.
Салӕгати Бадзаййи фӕдбӕл баст таурӕхъ дӕр фидӕй фуртмӕ дзоргӕ ’рцудӕнцӕ кӕрӕдземӕн мӕнӕ атӕ:
Кӕсӕги ӕлдӕрттӕй Салӕгатӕ балхӕдтонцӕ зӕнхӕ Кӕсӕги. Сӕ фонс уоми хизтонцӕ, хизта сӕ финддӕсанздзуд биццеу Бадзай. Уӕд еу бон кӕми адтӕй, уоми ба кӕсгон ӕлдӕрттӕ бацудӕнцӕ Бадзаймӕ. Ӕд фонс ӕй ракодтонцӕ. (Уоци рӕстӕги кӕсгон ӕлдӕрттӕ давтонцӕ кизгуттӕ ӕма биццеутӕ ӕма сӕ сӕхецӕн искӕниуонцӕ косгутӕ. Уоци косгутӕй ка райгуридӕ, уони ба худтонцӕ хъумайӕгтӕ). Бадзаййи бакодтонцӕ хецӕн авари, ӕ къӕхтӕбӕл ин бакодтонцӕ хъадамантӕ. Уӕд еу бон ба фӕрӕт ниууагътонцӕ Бадзаййи рази. Бадзай рафтудта ӕ хъадамантӕ. Уӕдта гъуди кӕнуй, куд раледзон, зӕгъгӕ. Еу рӕстӕг тохонамӕ фенгастӕй ӕма уобӕлти ислӕстӕй.
Ледзун райдӕдта. Бон рохс кӕнун ку байдӕдта, уӕд гъӕди еу пъура бӕласи хурфи балӕстӕй. Ку ’рбон ӕй, уӕд кӕсгон ӕлдӕрттӕ рарвистонцӕ фӕдесӕнттӕ. (Цагъари лигъд уӕд ходуйнаг адтӕй). Бахъӕрттӕнцӕ еци бӕласӕмӕ, исхизтӕнцӕ ӕ сӕрмӕ ӕма гъӕр кодтонцӕ, фал некӕцӕй – неци. Фӕдесонтӕ рандӕ ’нцӕ идарддӕр. Ку ’ризӕр ӕй, уӕд Бадзай рахизтӕй пъура бӕласи хурфӕй ӕма райдӕдта цӕун стъалутӕмӕ гӕсгӕ. Бон ивайун ку байдӕдта, уӕд бахъӕрттӕй еу гъӕумӕ. Нихӕси бадунцӕ зӕронд лӕгтӕ. Бадзай сӕ размӕ ку бахъӕрттӕй, уӕд ӕ ходӕ зӕронд лӕгти къӕхти бунмӕ ниггӕлста. Еци рӕстӕги ходӕ ку ниггӕлдзиуонцӕ хестӕрти къӕхти бунмӕ, уӕд, фӕнди знаг уӕд, ка ’й фӕнди уӕд, уӕддӕр ӕй багъӕуай кӕниуонцӕ. Бадзаййи бафарстонцӕ, кӕцӕй ӕй, уобӕл, уӕдта ин бахуӕрун кодтонцӕ, уой фӕсте ба ’й ӕ хӕдзарӕбӕл исӕмбӕлун кодтонцӕ.

Тургитӕ. Тургити муггаг, дан, исӕнтӕстӕй Дигори коми рагон алантӕй.
Тургити муггаги фиддӕл Турги уосӕ ракурдта сӕ синхаг гъӕу Къуссуй цӕрӕг Таймазти кизги. Уомӕй Тургийӕн исӕнтӕстӕй ӕртӕ фурти: Сох, Алий ӕма Сафа (Сафарбег).
Аци ’ртӕ ӕнсувӕри фӕстагдӕр иссӕнцӕ Тургити муггаги ӕртӕ аулей хецӕуттӕ (фиццаг фиддӕлтӕ).
Сохи аул цӕргӕ байзадӕй Устур-Дигори гъӕуи. Ӕ цӕуӕт ӕма цӕуӕти цӕуӕт берӕ рӕстӕгути фӕццардӕнцӕ Устур-Дигори гъӕуи, уӕдта сӕ цӕрӕнбунат раййивтонцӕ будури гъӕутӕмӕ.
Тургити муггагӕн иннӕ аули фиддӕл адтӕй Тургий дуккаг фурт Сохи ’нсувӕр Алий. Алий Устур-Дигори гъӕуӕй ӕ цӕрӕнбунат раййивта 1880–1884 ӕнзти будури гъӕу Кетӕмӕ. Уордигӕй ба иннӕ кеттонти хӕццӕ ӕд бийнонтӕ фӕллигъдӕй Мӕздӕги горӕтмӕ хӕстӕг Тургити синхмӕ (Тургити бӕгъатӕр тугъдонтӕн паддзах ци зӕнхӕ балӕвар кодта, уордӕмӕ). Тургити синхӕй ба Алий ӕ бийнонти хӕццӕ балигъдӕй Новоосетинскиййи станицӕмӕ – Мусгъӕумӕ ӕма уоми иссӕй хъазайхаг.
Алийӕн ӕхецӕн, уӕдта ӕ цӕуӕт ӕма цӕуӕти цӕуӕтӕн сӕ дессаги бӕгъатӕри хъазайхаги тугъдон цард Мусгъӕуи райдӕдта. Ами Алийӕн исӕнтӕстӕй фурттӕ: Абисал – паддзахи армий службӕ кӕнгӕй, иссӕй есаул (болкъон), Дзамболат иссӕй дӕлболкъон, Тъох дӕр адтӕй хъазайхаг, службӕ кодта паддзахи ӕфсади, берӕ тугъдтити ӕхе бавдиста бӕгъатӕрӕй.
Алиййи цуппӕрӕймаг фурт Хъасболат ӕфсади службӕ нӕ кодта, фал уой цӕуӕтӕй дӕр адтӕй устур лӕгтӕ. Уонӕй дӕр сӕ еуетӕ адтӕнцӕ ӕфсади, тугъди будури, етӕ дӕр сӕхе бавдистонцӕ бӕгъатӕр хъазайхӕгтӕй.
Тургий ӕртиккаг фурт Сафай (Сафарбег) аул – цӕуӕт ӕма цӕуӕти цӕуӕти нӕмттӕ куд хундтӕнцӕ, се ’дарддӕри цард куд рауадӕй, етӕ ба бӕрӕггонд нӕма ’рцудӕнцӕ, сӕ базонуни туххӕй ма бакосун гъӕуй.
(Тургити муггаги равзурди цубур истори финст ӕрцудӕй Дзӕуӕгигъӕуи горӕти цӕрӕг 69-анздзуд Тургити Докой фурт Тайморази таурӕхъмӕ гӕсгӕ. Ниффинстан ӕй 1991 анзи).

Феппайуйнаг: Тургити Алийӕн ӕхецӕн, уӕдта ӕ фурттӕ, уони фурттӕн ци устур гъуддӕгтӕ бантӕстӕй, Уруси паддзахи ӕфсади службӕ кӕнгӕй, ка ӕма куд тухтӕнцӕ паддзахи знӕгти нихмӕ, уони цубурӕй бавдиста университети доцент Дзагурти Галинӕ ӕрмӕги мухургонд ӕрцудӕй газет «Ног бон»-и 1991 анзи.

Тъуритӕ.
Тъурити муггагӕн ӕрвадтӕлтӕ адтӕнцӕ: Габетӕ, Маликъитӕ, Хъайтмазтӕ. Еци ’рмӕги иннӕ рауӕни ба се ’рвадтӕлтӕбӕл нимад цӕунцӕ Жажитӕ ӕма Дзигойтӕ. Уотӕ берӕ муггӕгтӕ кӕд ӕма кудӕй бахӕстӕг ӕнцӕ, уой дӕр неке зонуй. Тъурити муггагӕй Дигори коммӕ Устур-Дигори гъӕумӕ ка ’рбалигъдӕй, уӕдта цӕмӕ гӕсгӕ фӕлледзӕги ӕй Уӕллагири комӕй, уой дӕр неке зонуй. Цӕуӕтӕй ин ка исӕнтӕстӕй Устур-Дигори гъӕуи, уони нӕмттӕ дӕр некебал зонуй.
Нӕ республики Сӕйраг архиви 1886 анзи ӕрфинстмӕ гӕсгӕ Тъурити муггагӕй Устур-Дигори гъӕуи цардӕй фондз бийнонти. Бийнонти хецӕуттӕ адтӕнцӕ: Бариси фурт Тотур – 70-анздзуд, Бидзой фурт Гази – 73-анздзуд, Кисили фурт Мӕхӕмӕт – 63-анздзуд, Аслӕнбеги фурт Шамиль – 42-анздзуд ӕма Гетӕгъӕзи фурт Хъубади – 49-анздзуд. Ранимад ӕнсувӕртӕн Устур-Дигори гъӕуи адтӕй бийнонтӕ, уонӕн дӕр цӕуӕт ӕма цӕуӕти цӕуӕт.
Тъурити муггаг Устур-Дигори гъӕуи нимад цӕуй рагон цӕрӕгбӕл. Раги си ’рцардӕнцӕ, фал устур муггаг ба не ’ссӕнцӕ. Ка си цардӕй, уонӕй ба 1930 анзи сӕ фулдӕр цӕргутӕ фӕллигъдӕнцӕ Сурх-Дигори гъӕумӕ.
(Тъурити муггаги равзурди туххӕй радзурдта 1950 анзи Устур-Дигори гъӕуи цӕрӕг 70-анздзуд Хортити Гуймани фурт Габиц).

Хортитӕ ӕма Тӕтаонтӕ. Хортити муггаг равзурдӕй Устур-Дигори гъӕуи Тӕтаонти муггагӕй. Тӕтаонтӕ ба гъӕумӕ ’рбафтудӕнцӕ Уӕллагири комӕй. Сӕхецӕн хӕстӕг ӕрвадӕбӕл нимайунцӕ Устур-Дигори цӕрӕг Цопанти муггаг. Фал Цопанти хӕццӕ Тӕтаонтӕ ӕма Хортити муггӕгтӕ кӕд ӕма кутемӕй исхӕстӕг ӕнцӕ, уой ба таурӕхъгӕнӕг нӕ загъта.
(Хортити муггаги равзурди хабар финст ӕрцудӕй 1950 анзи Устур-Дигори цӕрӕг 70-анздзуд Хортити Гуймани фурт Габицӕй).

Ӕндӕр таурӕхъмӕ гӕсгӕ ба, Тӕтаонти фиддӕли ’нсувӕртӕ адтӕнцӕ: Хӕмиц, Ужег, Къеса ӕма Ахсавон. Хъӕбӕр раги, дан, цардӕнцӕ Устур-Дигори гъӕуи сӕри уӕлхонхи (Гъӕудзоппи тегъӕбӕл). Уоми цӕргӕй сӕ муггӕгтӕ сӕхе нӕмттӕбӕл искодтонцӕ, ӕрлигъдӕнцӕ Устур-Дигори гъӕумӕ, ӕма гъӕуи фӕззиндтӕнцӕ муггӕгтӕ: Хӕмицатӕ, Тӕтаонтӕ, Ужегтӕ, Къесатӕ ӕма Ахсавонтӕ.

Хортити муггаг Тӕтаонти муггагӕй ке равзурдӕй, еци хабар ба абони дӕр дзорунцӕ Устур-Дигори гъӕуккаг Хортити Хӕмици фурт Майрӕн ӕма Чиколай гъӕуккаг Тӕтаонти Мӕрзабеги фурт Сафарбий. Хортити муггагӕй 1920 анзи фӕсте еу аул фӕллигъдӕй Чиколай гъӕумӕ, иннӕ – Толдзгунмӕ ӕма – 1930 анзи ба иннетӕй кадӕртӕ – Сурх-Дигори гъӕумӕ. Устур-Дигори гъӕуи ба ма абони Хортити муггагӕй цӕрунцӕ цалдӕр бийнонти – Хӕмиц ӕма Габици цӕуӕт.
Хортитӕй Устур-Дигори фиццаг цӕргутӕ катӕ адтӕнцӕ, уони таурӕхъгӕнгутӕ нӕ зонунцӕ, фал 1886 анзи ӕрфинсти бӕрӕггӕнӕнтӕмӕ гӕсгӕ ба, Устур-Дигори гъӕуи Хортити муггагӕй цардӕй ӕртӕ бийнонти. Бийнонти хецӕуттӕ адтӕнцӕ Кисиуи ӕртӕ фурти: Нӕуӕг – 60-анздзуд, Гуйман – 55-анздзуд ӕма Гаппо – 41-анздзуд.
Тускъатӕ. Тускъати муггаги кой ма кодтан раздӕр аци ’рмӕги, Лагкути муггаги равзурди истори ку финстан, уӕд. Еци финсти Тускъатӕ, Лагкутӕ ӕма Дзансолтӕ ӕвдист ӕрцудӕнцӕ ӕрвадтӕлтӕбӕл, цума, дан, Тускъа, Лагку ӕма Дзансол еу мадӕй райгургӕ ’нсувӕртӕ адтӕнцӕ, уотӕ. Фал иннӕ таурӕхъгӕнгутӕ ба дзорунцӕ ӕндӕр хузи. Аци ’ртӕ лӕги, дан, кӕрӕдземӕн тогӕй хӕстӕг нӕ адтӕнцӕ. Лагку исӕнтӕстӕй Устур-Дигори гъӕуи рагон алантӕй, Дзансол ӕрбафтудӕй Устур-Дигорӕмӕ Уӕллагири комӕй, Тускъа кӕцӕй ӕрбафтудӕй Устур-Дигорӕмӕ, уой ба некебал зонуй.
Цидӕр адтӕй, уӕддӕр аци ’ртӕ лӕги ами искӕнгӕ ’нсувӕртӕ кӕрӕдземӕн разагътонцӕ, уоститӕ ’рхудтонцӕ ӕма бийнонти хецӕуттӕ иссӕнцӕ, сӕ нӕмттӕмӕ гӕсгӕ ба сӕ муггӕгтӕ искодтонцӕ. Уотемӕй Дигори коми фӕззиндтӕнцӕ муггӕгтӕ: Тускъатӕ, Лагкутӕ ӕма Дзансолтӕ.
Тускъати муггаги равзурди туххӕй ма ес ӕндӕр таурӕхъ дӕр. Еци таурӕхъмӕ гӕсгӕ ба, дан, кӕцӕйдӕр ӕртӕ ’нсувӕри ӕрбалигъдӕнцӕ Кетӕмӕ. Ами ба се ’цӕг муггаги ном гъӕуи цӕргутӕн не ’сгъӕр кодтонцӕ, кӕцӕй ралигъдӕнцӕ, уой дӕр нӕ загътонцӕ. Адтӕнцӕ ӕртемӕй дӕр ӕставд ӕма мӕрзӕздугъдтитӕ, уомӕ гӕсгӕ ба син гъӕуи цӕргутӕ сӕ муггаг исхудтонцӕ сӕ гурти ’вӕрдмӕ гӕсгӕ – Тускъатӕ. Еу къуар рӕстӕгей фӕсте Тускъати ’ртӕ ’нсувӕри иннӕ кетонти хӕццӕ фӕллигъдӕнцӕ Мӕздӕги горӕтмӕ хӕстӕг – Мусгъӕумӕ.
Уруси хецауадӕ барӕ ку равардта станици цӕргутӕн пусулмон дин райсун, уӕд Тускъати ’ртӕ ’нсувӕремӕй сӕ еу, Айдарухъ, уордигӕй рацудӕй ӕма ’рцардӕй пусулмон гъӕуи (Магометановскиййи, нури Чиколай гъӕуи). Иннӕ дууӕ ’нсувӕри ба байзадӕнцӕ цӕргӕ Мусгъӕуи ӕма иссӕнцӕ хъазайхӕгтӕ.
Айдарухъӕн Чиколай гъӕуи исӕнтӕстӕй ӕртӕ фурти: Баса, Илас ӕма Хаджеумар, уӕдта авд кизги: Фӕрдӕ, Гауо, Киабӕ, Хъӕрӕнхан, Фарийнӕ, Тинӕ (кӕстӕр кизги ном ба феронх ӕй). Кизгуттӕ еугурӕй дӕр лӕгтӕмӕ ’рцудӕнцӕ.
Айдарухъи ’ртӕ фуртемӕн ба исӕнтӕстӕй:
Басайӕн – фондз фурти: Дзахо, Мӕхӕмӕт, Омар, Тазӕрет ӕма Мухарбег, уӕдта дууӕ кизги: Самихатир ӕма Мимонӕт;
Иласӕн – дууӕ фурти: Осмӕн ӕма Иса, уӕдта дууӕ кизги – Рӕхимӕт ӕма Олмес;
Хаджеумарӕн цӕуӕтӕй катӕ ’сӕнтӕстӕй, уони ба таурӕхъгӕнгутӕ нӕ зонунцӕ.
Айдарухъ ӕма е ’ртӕ фурти – Баса, Илас ӕма Хаджеумар нимад цӕунцӕ Тускъатӕн Чиколай гъӕуи аули фиддӕлтӕбӕл.
(Тускъати муггаги равзурди цубур истори финст ӕрцудӕй Чиколай гъӕуи цӕрӕг Тускъати Гӕмӕти фурт Хъазбеги, уӕдта Дзӕуӕгигъӕуи горӕти цӕрӕг Лагкути Катабини таурӕхътӕмӕ гӕсгӕ).

Ужегтӕ. 1860 анзи агъонмӕ Ужегтӕ Устур-Дигори гъӕуи ке цардӕнцӕ, уомӕн ес ӕвдесӕн, Дзӕуӕгигъӕуи (номдарадон) комитети номбӕл ци курдиадӕ балӕвардтонцӕ, еци финст. Курдиади финст ес (уруссагау)

Фал 1886 анзи Устур-Дигори гъӕуи цӕргути ӕрфинстмӕ Ужегти муггаги адӕмӕй неке бахаудтӕй. Гъуди кӕнун ӕнгъезуй, цума уой агъонмӕ лигъдӕнцӕ Секермӕ, Ахсавонти муггаг ци фӕцӕй, уой ба неке зонуй.
Хӕмицатӕ. Ӕртӕ лӕги – Цӕргӕс, Хӕмиц ӕма Азнаур раги кӕддӕр рацудӕнцӕ Дигори коммӕ Гурдзийӕй, Цедиси зӕнхӕ ке хонунцӕ, еци бунатӕй. Дигори коми Гурдзийӕй ӕрбацӕуӕг ӕртӕ лӕги ӕлдар Астанти Дзамболатӕй ракурдтонцӕ, цӕмӕй сӕ бауагътайдӕ цӕрун. Астани-фурт син цӕруни барӕ равардта Устур-Дигори коми. Хӕмиц ӕрцардӕй Устур-Дигори гъӕуисӕри бӕрзонди Гъӕудзоппи тегъӕбӕл, Цӕргӕс – Къуссуй гъӕуи, Азнаур ба еу къуар рӕстӕги рацардӕй Устур-Дигори, уӕдта рандӕ ’й Кӕсӕгмӕ. Азнаур уоми ӕ номбӕл ӕ муггаг искодта ӕма фӕстагмӕ иссӕй уӕздан Азнаурти муггаги фиццаг фиддӕл.
Хӕмиц дӕр ӕ мугтаг ӕхе номбӕл искодта, ӕма уотемӕй Устур-Дигори гъӕуи фӕззиндтӕй Хӕмицати муггаг. Хӕмицӕн ӕ фулдӕр куст адтӕй цауӕни хӕтун. Еу бон, дан, Устур-Дигори сӕри Гъӕудзоппи Хонсари Хӕмиц фехста саг, ӕма и саг рахаудтӕй гъӕумӕ хӕстӕг еу рауӕнмӕ, ӕ фӕсте ’рцудӕй ӕма еу ӕнӕхецау къириндаст хӕдзари цори ӕй багъуд кодта. Еци хӕдзарӕ Хӕмици зӕрдӕмӕ бацудӕй ӕма уоми ’рцардӕй. Ракурдта (раскъафта) кӕсгон кизгӕ Тасолтанти авд ӕнсувӕрей еунӕг хуӕрӕ Фатъиймӕти. Уомӕй Хӕмицӕн исӕнтӕстӕй цӕуӕт ӕма цӕуӕти цӕуӕт – Хӕмицати фӕлтӕрти фиццаг фиддӕлтӕ. Хӕмицӕн ӕхе ба уой фӕсте ӕ уоси ’нсувӕртӕ рамардтонцӕ Цӕргӕсати ардудӕй.
(Аци рагон таурӕхъ дзурдта 1950 анзи Устур-Дигори гъӕуи цӕрӕг цауӕйнон 70-анздзуд Хортити Гуймани фурт Габиц, е ба таурӕхъ фегъуста Задӕлески гъӕуккаг 149-анздзуд Бӕзити Лалой фурт Саулохӕй).

1886 анзи ӕрфинстити бӕрӕггӕнӕнтӕмӕ гӕсгӕ, Устур-Дигори гъӕути Хӕмицати муггагӕй адтӕй дууадӕс хецӕн хӕдзари, уонӕй Устур-Дигори гъӕуи – фараст ӕма Одолай гъӕуи – ӕртӕ. Хӕдзӕртти (бийнонти) хецӕуттӕ адтӕнцӕ Устур-Дигори: Гетӕ Чезони фурт – 52-анздзуд, Гуатций фурт Бадзий – 82-анздзуд, Бекмӕрзай фурт Саукуй – 23-анздзуд, Атзиййи фурт Хъубади – 34-анздзуд, Кисиуи фурт Цӕрай – 55-анздзуд, Къизони фурт Гуйман – 55-анздзуд, Газиййи фурт Дзанхот – 21-анздзуд, Беслӕни фурт Тепсарихъо, Бабзиййи фурт Нӕуӕг – 33-анздзуд; Одолай гъӕуи ба еци анз Хӕмицати муггагӕй цардӕй ӕртӕ бийнонти, бийнонти хецӕуттӕ адтӕнцӕ: Басили дууӕ фурти – Айдарухъ – 53-анздзуд ӕма Хуасдзау – 48-анздзуд, уӕдта Тотурухъи фурт Фацбай – 18-анздзуд.
Хӕмицати муггаги адӕм ма берӕ рӕстӕгути фӕццардӕнцӕ Устур-Дигори гъӕуи, фӕстагмӕ нимӕдзӕй фӕффулдӕр ӕнцӕ. 1923 анзи си еу хъауни адӕм фӕллигъдӕнцӕ Толдзгунмӕ, иннетӕ – Секермӕ, 1930 ӕнзти фӕсте ба иннӕ хъаунти адӕм фӕллигъдӕнцӕ Сурх-Дигори гъӕумӕ. Дигори коми ба ма абони дӕр Хӕмицати муггагӕй цӕруй цалдӕр бийнонти.
Хуймантӕ. Аци муггаг Цицайтӕ дӕр ма хонунцӕ. (Хуймани фидӕ Цицай ке хундтӕй, уомӕ гӕсгӕ). Устур-Дигори гъӕумӕ ба ӕрбафтудӕнцӕ Гурдзийӕй. Сӕ хӕстӕг ӕнсувӕртӕбӕл нимайунцӕ сӕхе гъӕуккаг Бегкати муггаг. Хуймани фиццаг цӕуӕти байзайӕггӕгтӕ 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Цӕппой фурт Цӕрай – 54-анздзуд, Бабуй фурт Куцук – 77-анздзуд ӕма Хъасуни фурт Мизик – 62-анздзуд.
Хуадонтӕ. Муггаг равзурдӕй Уӕллагири коми Хуади гъӕуи Хъайтухъти муггагӕй. Хъайтухъти Хъайтухъӕн Хуади гъӕуи исӕнтӕстӕй фурт Уакъе. Уакъе сӕ гъӕуи кедӕр хӕццӕ фӕттоггин ӕй ӕма мӕрдгинти тасӕй ӕрбалигъдӕй Дигори коммӕ Устур-Дигори гъӕумӕ. Устур-Дигори гъӕуи Уакъе ӕ муггаги ном нӕ гъӕр кодта, фал гъӕуккӕгтӕ ба зудтонцӕ, Хуади гъӕуӕй ке ӕрбалигъдӕй, уой ӕма ин ӕ муггаг дӕр уомӕ гӕсгӕ исхудтонцӕ хуадаг – Хуадонтӕй.
Устур-Дигори гъӕуи Уакъейӕн исӕнтӕстӕй фурт Уӕгки, уомӕн – Багке, Багкейӕн Кисил, уомӕн ба Багъул. Берӕ рӕстӕгутӕ фӕццардӕнцӕ Уӕгки, Багке ӕма Кисилӕй равзургӕ цӕуӕт ӕма цӕуӕти цӕуӕт Устур-Дигори, фӕстагмӕ уоми исберӕ ’нцӕ, ӕма си еу аул фӕллигъдӕй медхонхи Нари гъӕумӕ, иннӕ аул (Багъули аул) фӕллигъдӕй будурмӕ Лескени гъӕуи фарсмӕ – Даргъонмӕ, ӕртиккаг аул ба байзадӕй цӕргӕ Устур-Дигори гъӕуи. Уотемӕй Уӕллагири комӕй ӕрбаледзӕг Хъайтухъти Багъулӕй равзурдӕй Хуадонти муггаг Устур-Дигори, Нари, уӕдта будури Даргъони гъӕути.
Хуадонти аултӕн сӕ цард идарддӕр куд рацудӕй, уони туххӕй дзордзинан, кӕци гъӕути ’рцардӕнцӕ, еци гъӕути муггӕгти хабӕрттӕ ку дзорӕн, уӕд уони хӕццӕ.
Будури Даргъонмӕ фӕллигъдӕй Багъул (Боллоти сиахс), уордигӕй ба фӕстагдӕр ӕрбалигъдӕй Хӕзнидонмӕ. Уоми фӕццардӕй зӕронди уалӕнгӕ, уӕдта рамардӕй. Багъулӕн адтӕй фурт Гагий. Е ба Хӕзнидони гъӕуӕй фӕллигъдӕй 1854 анзи Чиколай гъӕумӕ ӕма уоми бундорон цӕрӕг иссӕй. Адтӕй ин цуппар фурти: Басиат, Баса, Сӕип ӕма Бити, уӕдта еу кизгӕ Сапархан (лӕгмӕ ’рцудӕй Надгерийти Оразмӕ).
(Хуадонти муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕрӕг 68-анздзуд Хуадонти Аслӕмурзай фурт Ехйай таурӕхъмӕ гӕсгӕ, е ба таурӕхъ фегъуста Чиколай гъӕуи ӕ фиди фидӕ Басиатӕй).
Устур-Дигори гъӕуи цӕргӕ ка байзадӕй Хуадонти муггагӕй ӕма уонӕй катӕ исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ фондз бийнонтей хецӕуттӕ: Мусай фурттӕ Хъурман – 72-анздзуд ӕма Аслӕнбег – 55-анздзуд, Самури фурттӕ Иналухъ – 43-анздзуд ӕма Будзо – 31-анздзуд, уӕдта Урусини фурт Мӕрзахъул – 20-анздзуд.
Хъодзастӕ. Сӕ муггаги фиддӕл адтӕй ассийаг Хъодасларти Хъодзас. Хъодзас Ассийӕй Устур-Дигори гъӕумӕ ку ӕрбалигъдӕй, уӕдта ӕ муггаг ӕхе номбӕл искодта Хъодзас-Хъодзастӕ, зӕгъгӕ, ӕ рагон муггаги ном ба феронх кодта.
(Хъодзасти муггаги фиддӕл Ассийӕй ӕрбацӕуӕг ке адтӕй, уой туххӕй бакӕсун ӕнгъезуй финсӕг Хъазибегти Хъазибеги ӕрмӕги.

Хъодзасти хестӕртӕ дӕр сӕ фиддӕл Хъодзаси нимайунцӕ Ассийӕй ӕрбацӕуӕгбӕл. Ассий ма син ес ӕрвадтӕлтӕ, ӕма, дан, етӕ дӕр Хъодаслартӕй сӕ муггаги ном нӕ хонунцӕ, фал ӕй хонунцӕ Хъодзастӕ, зӕгъгӕ. Устур-Дигори Хъодзастӕ ӕма Ассий Хъодзастӕ сӕ хӕстӕгдзийнадӕ абони дӕр зонунцӕ, ӕгъдауи кӕрӕдземӕ цӕунцӕ, кизгӕ дӕр кӕрӕдземӕй нӕ корунцӕ.
Хъодзастӕ сӕхецӕн хӕстӕг ӕрвадтӕлтӕбӕл нимайунцӕ Бурнӕцти муггаг. Сӕ муггаги фиддӕл Бурнац исӕнтӕстӕй Устур-Дигори гъӕуи Хъодзасти муггагӕй. Хъодзасӕн адтӕй цалдӕр фурти, уонӕй сӕ еуей ном хундтӕй Бурнац. Бурнац ӕ лӕги карӕни цӕмӕдӕр гӕсгӕ Хъодзастӕй рахецӕн ӕй, ӕма ӕ муггаг ӕхе номбӕл искодта. Уотемӕй Устур-Дигори гъӕуи фӕззиндтӕй Бурнӕцти муггаг. Хъодзасӕн иннӕ фуртти нӕмттӕ куд хундтӕнцӕ, уӕдта катӕ адтӕнцӕ, уони некебал гъуди кӕнуй. Фал уонӕй катӕ исӕнтӕстӕй, етӕ ба адтӕнцӕ 1886 анзи ӕрфинсти бӕрӕггӕнӕнтӕмӕ гӕсгӕ, фондз хӕдзарей хецӕуттӕ: Кисиуи фурт Айдарухъ – 62-анздзуд, Бабиййи ӕртӕ фурти: Хъубади – 48-анздзуд, Сафар – 48-анздзуд ӕма Гуатци – 44-анздзуд, уӕдта Азамати фурт Гасай – 66-анздзуд. Кисиуи фурт Айдарухъӕн дӕр исӕнтӕстӕй дууӕ фурти – Даукуй ӕма Бидзеу (Хъӕбӕлоти хуӕрифурттӕ). Даукуййӕн ба адтӕй фондз фурти: Хъасболат, Пълан, Сала-мон, Ибрӕгим (Бихи) ӕма Майрӕн, уӕдта дууӕ кизги. Иннӕ аулӕй ба ма гъуди кӕнунцӕ Лони ӕма уой фурт Хуасдзауи. Аци дууӕ аулемӕй уӕлдай ма Хъодзастӕмӕ адтӕй никкидӕр дууӕ аули, ӕма уонӕй еу аул раги кӕддӕр фӕллигъдӕй Киристонгъӕумӕ, иннӕ ба – Дур-Дури гъӕумӕ. Устур-Дигори гъӕуи ба цӕргӕ байзадӕнцӕ Кисиу ӕма Лони аултӕ. Уонӕй дӕр сӕ фулдӕртӕ 1930 ӕнзти фӕллигъдӕнцӕ будури гъӕутӕмӕ. Сӕ райгурӕн гъӕу Устур-Дигори ба ма абони дӕр Хъодзасти муггагӕй цӕрунцӕ еу-цалдӕр бийнонти.
(Хъодзасти муггаги равзурди цубур истори радзурдта 1992 анзи Устур-Дигори раздӕри гъӕуккаг, Дзӕуӕгигъӕуи горӕти цӕрӕг 63-анздзуд Хъодзасти Пълани фурт Агубе. Цӕргути нӕмттӕ ба исфинстан Цӕгат Иристони паддзахадон архивӕй.

Цопантӕ. Цопанти фиддӕл Елдзар цардӕй Уӕллагири коми Ӕрхони гъӕуи. Адтӕй ин дууӕ фурти – Цопан ӕма Айдарухъ. Ӕнсувӕртӕ Ӕрхони кедӕр рамардтонцӕ, фӕттоггин ӕнцӕ, ӕма син уордигӕй ледзгӕ ’рцудӕй. Ӕрбалигъдӕнцӕ Дигори коммӕ ӕма ’рцардӕнцӕ: Цопан – Уӕллагкоми зилди Къӕмунти гъӕуи, Айдарухъ ба – Устур-Дигори гъӕуи. Ами Айдарухъ ӕ муггаг исхудта Цопанти муггагӕй. Дууӕ ’нсувӕри дӕр раздӕр Елдзарти муггагӕй ке адтӕнцӕ, уой ба Дигори коми цӕргутӕй баримахстонцӕ. Айдарухъ берӕ рӕстӕгути фӕццардӕй Устур-Дигори гъӕуи, уоми цӕргӕй ибӕл 1886 анзи исӕнхӕст ӕй 73-анзи, адтӕй ин цӕуӕт ӕма цӕуӕти цӕуӕт, уонӕй еу ӕнсувӕр фӕстагдӕр фӕллигъдӕй сӕ синхаг гъӕу Къуссумӕ, фал уомӕн ба ӕ ном некебал зонуй. Уой цӕуӕтӕй ка исӕнтӕстӕй, уонӕй ба 1886 анзи ӕрфинсти бӕрӕггӕнӕнтӕмӕ гӕсгӕ, Къуссуй гъӕуи адтӕй дууӕ бийнонти, бийнонти хецӕуттӕ адтӕнцӕ: Цӕраййи фурт Дзанхот – 42-анздзуд ӕма Кисиуи фурт Абисал – 10-анздзуд. Цопанти хестӕртӕ куд дзорунцӕ, уомӕ гӕсгӕ Абисал 1886 анзи фӕсте фӕллигъдӕй Чиколай гъӕумӕ, ӕма, дан, Чиколай гъӕуи Цопанти муггагӕй кӕци фӕлтӕртӕ исӕнтӕстӕй, уонӕн сӕ фиццаг фидӕ адтӕй Кисиуи фурт Абисал.
(Цопанти муггаги равзурди цубур истори ниффинстан 1990 анзи раздӕр Къӕмунти гъӕуккаг, уой фӕсте Дзӕуӕгигъӕуи горӕти цӕрӕг 71-анздзуд ахургӕнӕг Цопанти Николаййи фурт Бариси таурӕхътӕмӕ гӕсгӕ. 1886 анзи муггаги цӕргути нӕмттӕ ба исфинстан Цӕгат Иристони архивӕй.

Чихтистӕ. Чихтис ӕма, дан, Бетан адтӕнцӕ дууӕ ’нсувӕри, сӕ фидӕ адтӕй Лезгори гъӕуккаг Сатай фурт Мӕлцӕг. Чихтис ӕма Бетанӕн Лезгори гъӕуи исӕнтӕстӕй цӕуӕт, ӕма, халери рӕстӕг ку фӕззиндтӕй, уӕдта Чихтис халерӕй фӕттарстӕй ӕма ӕд бийнонтӕ Лезгори гъӕуӕй фӕллигъдӕй Устур-Дигори гъӕумӕ ӕма уоми бундоронӕй ӕрцардӕй.
(Чихтистӕ ӕма Бетанти муггӕгти равзурди хабӕрттӕ финст ӕрцудӕнцӕ 1990 анзи Чиколай гъӕуккаг 71-анздзуд Бетанти Мӕхӕмӕти таурӕхъмӕ гӕсгӕ).

Ӕндӕр таурӕхъмӕ гӕсгӕ ба, сӕ муггаги фиддӕл Чихтис ӕрбалигъдӕй Дигори коммӕ Ассийӕй ӕма ’рцардӕй Устур-Дигори гъӕуи, ӕ муггаг искодта ӕхе номбӕл, уотемӕй Устур-Дигори гъӕуи фӕззиндтӕй Чихтисти муггаг.
(Фӕстаг таурӕхъ Чихтисти муггаги туххӕй бакӕсун ӕнгъезуй Хъазибегти Хъазибеги ӕрмӕги.

Чихтисӕн ӕ фиццаг цӕуӕти нӕмттӕ феронх ӕнцӕ, фал сӕ муггагӕй ба 1886 анзи ӕрфинсти бӕрӕггӕнӕнтӕмӕ гӕсгӕ цардӕнцӕ: ӕртӕ бийнонти Устур-Дигори гъӕуи, уони хецӕуттӕ адтӕнцӕ: Болати фурт Мизихъ – 71-анздзуд, Хъасболати фурт Ука – 36-анздзуд ӕма Мӕхӕмӕти фурт Урусхан – 53-анздзуд. Къуссуй гъӕуи ба Чихтистӕй еци анз цардӕй еу бийнонти хецау – Дзилий фурт Гуатдзау – 55-анздзуд (ислигъдӕй Устур-Дигори гъӕуӕй).
Чихтисти муггаг дӕр берӕ рӕстӕгути фӕццардӕнцӕ Устур-Дигори ӕма Къуссуй гъӕути, уӕдта етӕ дӕр фӕллигъдӕнцӕ будури гъӕутӕмӕ, 1920 анзи фӕсте сӕ еуетӕ – Секермӕ, иннетӕ ба 1930 анзи ӕрцардӕнцӕ Сурх-Дигори.

ӔХСӔРГИН

Ӕхсӕргини гъӕу дӕр хаудтӕй Устур-Дигори зилдмӕ. Еци гъӕуи цардӕнцӕ: Бӕлотӕ, Гардантӕ, Гегутӕ, Къулитӕ, Нафитӕ, Сосрантӕ ӕма Хъарабугъатӕ.
Феппайуйнаг: Хъарабугъати муггаги кой фӕстӕдӕр кӕндзинан аци ’рмӕги Къуссуй гъӕуи цӕргути хӕццӕ ӕма сӕ уомӕ гӕсгӕ Ӕхсӕргини цӕргути хӕццӕ нӕбал имисӕн.
Бӕлотӕ ӕма Гардантӕ. Муггӕгти фиддӕлтӕ Бӕло ӕма Гардан адтӕнцӕ дууӕ ’нсувӕрей фурттӕ. Бӕло исгъонбӕл ӕй ӕ фиди хӕдзари Ӕхсӕуи гъӕуи, Гардан ба – Моски гъӕуи, е дӕр – ӕ фиди хӕдзари. Бӕло ӕма Гардан ку ’слӕгтӕ ’нцӕ, уӕд уоститӕ ракурдтонцӕ, сӕ фиддӕлтӕй рахецӕн ӕнцӕ ӕма сӕ муггӕгтӕ сӕхе нӕмттӕбӕл искодтонцӕ: Бӕло – Бӕлотӕбӕл, Гардан ба – Гардантӕбӕл. Фӕстӕдӕр дууӕ бийнонти дӕр сӕ цӕрӕнбунӕттӕ раййивтонцӕ Ӕхсӕргини гъӕумӕ ӕма уоми иссӕнцӕ бундорон цӕргутӕ.
Бӕло ӕма Гардани фиддӕлтӕ куд ӕма кӕцӕй исӕнтӕстӕнцӕ, уой туххӕй ба ес рагон таурӕхъ, бакӕсун ӕй ӕнгъезуй аци киунуги Ӕхсӕуи гъӕуи муггӕгти хӕццӕ.
1886 анзи Бӕлоти муггагӕй Ӕхсӕргини цардӕй еу бийнонти хецау – Баппаййи фурт Тасо – 55-анздзуд, Гарданти муггагӕй ба еци анз неке бахаудтӕй, фӕллигъдӕнцӕ будури гъӕутӕмӕ.
(Муггӕгти равзурди хабӕрттӕ радзурдтонцӕ Дзӕуӕгигъӕуи горӕти цӕрӕг 87-анздзуд Бузойти Малий фурт Данел ӕма Чиколай гъӕуи цӕрӕг Малити Тазӕрет).

Гегутӕ. Ӕхсӕргинмӕ Гегутӕ ислигъдӕнцӕ Ӕхсӕуи гъӕуӕй. Ӕхсӕуӕмӕ ба раги кӕддӕр сӕ муггаги фиддӕлтӕ ӕрбафтудӕнцӕ Ассийӕй. Сӕхецӕн хӕстӕг ӕрвадтӕлтӕбӕл нимайунцӕ Суккойти муггаг.
(1886 анзи ӕрфинсти бӕрӕггӕнӕнтӕмӕ гӕсгӕ, Гегути муггагӕй Ӕхсӕргини цардӕнцӕ фондз бийнонтей хецӕуттӕ: Гайсӕни фурт Бекмӕрза – 50-анздзуд, Кисиуи фурттӕ: Дзаге – 57-анздзуд, Сафар – 45-анздзуд, Како – 46-анздзуд (еци анз фӕллигъдӕй Дур-Дурмӕ) ӕма Елмӕрза – 34-анздзуд).

Къулитӕ ӕма Сосрантӕ. Аци муггӕгтӕ равзурдӕнцӕ Цӕргӕсати муггагӕй. Муггаги фиддӕлтӕ Къули ӕма Сосран адтӕнцӕ Цӕргӕсати Цӕргӕси фуртти фурттӕ. Цардӕнцӕ Къуссуй гъӕуи. Ку ’слӕгтӕ ’нцӕ, уӕд уоститӕ ракурдтонцӕ, сӕ муггӕгтӕ сӕхе нӕмттӕбӕл искодтонцӕ: Къули – Къулитӕбӕл, Сосран ба – Сосрантӕбӕл. Уой фӕсте ба дууӕ бийнонти дӕр Къуссуй гъӕуӕй фӕллигъдӕнцӕ Ӕхсӕргинмӕ ӕма уоми бундоронӕй ӕрцардӕнцӕ.
1886 анзи ӕрфинстмӕ дууӕ муггаги цӕргутӕ нӕ бахаудтӕнцӕ, уой агъонмӕ фӕллигъдӕнцӕ будури гъӕутӕмӕ.
Нафитӕ. Ӕхсӕргинмӕ Нафити муггаг ислигъдӕй Устур-Дигори гъӕуӕй, уордӕмӕ сӕ муггаги фиддӕл ӕрбафтудӕй Ассийӕй. Нафитӕ сӕхецӕн хӕстӕг ӕрвадтӕлтӕбӕл нимайунцӕ Устур-Дигори гъӕуи цӕрӕг Гӕтдзитӕ ӕма Тетцойти муггӕгти. Фал ӕртӕ муггаги кӕрӕдземӕн куд хӕстӕг адтӕнцӕ, уой ба нин зӕгъӕг нӕ фӕцӕй.
Нафити муггаг не ’сберӕ ӕй. 1886 анзи ма сӕ муггагӕй Ӕхсӕргини цардӕй еунӕг Къудаййи фурт Бахтаййи бийнонтӕ. Фӕстагмӕ етӕ дӕр фӕллигъдӕнцӕ Секермӕ.
Феппайуйнаг: Ӕхсӕргини гъӕуи рагӕй ардӕмӕ дӕр цӕрӕг нӕбал ес, фӕллигъдӕнцӕ 1974-1975 ӕнзти фӕсте будури гъӕутӕмӕ, сӕ фулдӕр – Сурх-Дигорӕмӕ.

КЪУССУ

Къуссуй гъӕуи цардӕнцӕ: Ӕвсӕнтӕ, Бичегкутӕ, Гӕлитӕ, Гасантӕ, Гогутӕ, Дадтетӕ, Дзилитӕ, Къесатӕ, Къелойтӕ, Къулитӕ, Майрӕнсаутӕ, Надгерийтӕ, Сосрантӕ, Таймазтӕ, Темуртӕ, Хъантемуртӕ, Хъарабугъатӕ, Хъалабегтӕ, Цӕргӕсатӕ, Цопантӕ, Чегатӕ ӕма Чихтистӕ.
Феппайуйнаг: Гасанти, Гогути ӕма Дзилити муггӕгти равзурди историтӕ ке нӕма базудтан, уомӕ гӕсгӕ сӕ нӕ финсти не ’вдесӕн.
Ранимад муггӕгтӕй еуетӕ Къуссуй гъӕумӕ ледзгӕ ’рбакодтонцӕ, иннетӕ ба равзурдӕнцӕ медгъӕуи ӕндӕр муггӕгтӕй.
Ӕвсӕнтӕ. Бичегкутӕ ӕма Ӕвсӕнтӕ ӕнцӕ хӕстӕг ӕрвадтӕлтӕ, равзурдӕнцӕ Къуссуй гъӕуи, Ассийӕй ӕрбацӕуӕг Мансурухъти муггагӕй. Еу рӕстӕги Хъантемурти гъӕздуг муггаги адӕм цӕмӕдӕр гӕсгӕ Мансурухътӕмӕ фӕммӕстгун ӕнцӕ. Уомӕ гӕсгӕ ба син сӕ еугур муггаги нӕлгоймӕгти ниццӕгъдуни унаффӕ искодтонцӕ. Цӕмӕй син еци гъуддаг бантӕстайдӕ, уой туххӕй Хъантемуртӕ еу бон гъӕуӕн кувд искодтонцӕ, еци кувдмӕ гъӕуама ’рбахудтайуонцӕ Мансурухъти муггаги нӕлӕстӕг адӕм ӕд устур, ӕд минкъий. Хъантемурти адӕм сӕхе цӕттӕй дардтонцӕ, сӕ цохъати буни сӕ хъӕматӕ ӕма сӕ кӕрдтӕ ниббастонцӕ, куд сӕбӕл неке фӕггурусхӕ адтайдӕ, уотӕ. Сӕ унаффӕ адтӕй – куддӕр финги хестӕр ӕ къохмӕ агувзӕ исистайдӕ ӕма ковун райдӕдтайдӕ, уотӕ гъӕуама февналдтайуонцӕ цӕгъдун Мансурухъти муггаги адӕми. Етӕ ба еци гъуддагӕн неци зудтонцӕ ӕма ӕнӕ хуӕцӕнгарзӕй ӕдасӕй ӕрбацудӕнцӕ Хъантемурти кувдмӕ. Сӕ унаффӕ куд адтӕй Хъантемуртӕн, уотӕ бакодтонцӕ, рамардтонцӕ, кувди кадӕр адтӕй Мансурухътӕй, уони. Хъантемуртӕ ӕнгъалдтонцӕ, цума Мансурухътӕмӕ нӕлгоймаг нӕбал байзадӕй, уотӕ. Фал, дан, еци бон дууӕ ’ригон биццеуи Мансурухътӕй гъӕуи нӕ адтӕнцӕ ӕма уомӕ гӕсгӕ ӕгасӕй байзадӕнцӕ. Гъӕумӕ ку ’рцудӕнцӕ и биццеутӕ, уӕд сӕ Будайтӕй еу хӕдзарӕ бафӕсвӕд кодта. Биццеутӕн сӕ нӕмттӕ хундтӕнцӕ: сӕ еуемӕн – Бичегку, иннемӕн ба – Ӕвсӕн. Хъантемуртӕ дӕр сӕ уой фӕсте базудтонцӕ, фал, марун ба сӕ нӕбал бандиудтонцӕ гъӕуи цӕргутӕй, гъӕуи цӕргутӕ сӕмӕ ӕвзистонцӕ, зӕгъгӕ, дан, биццеутӕбӕл ести ку ’рцӕуа, уӕд сумах дӕр Мансурухъти адӕми хузӕн цагъд ӕрцӕудзинайтӕ.
Бичегку ӕма Ӕвсӕни исгъонбӕл кодтонцӕ Будайтӕ. Ислӕгтӕ ’нцӕ ӕма сӕ нӕмттӕмӕ гӕсгӕ сӕ муггӕгтӕ искодтонцӕ. Уотемӕй Къуссуй гъӕуи фӕззиндтӕй дууӕ муггаги: Бичегкутӕ ӕма Ӕвсӕнтӕ.
Сӕ мугтаги фиццаг цӕргути син неке зонуй, фал 1886 анзи ӕрфинсти бӕрӕггӕнӕнтӕмӕ гӕсгӕ ба, уонӕй катӕ исӕнтӕстӕй, етӕ адтӕнцӕ: Ӕвсӕнти муггагӕй Тотурухъи фурт Цӕрай – 41-анздзуд, Бичегкути муггагӕй ба еци анз адтӕй ӕртӕ бийнонти. Бийнонти хецӕуттӕ адтӕнцӕ: Баппаййи фурт Хъамболат – 42-анздзуд, Гулиййи дууӕ фурти Алимӕрза – 39-анздзуд ӕма Мали – 36-анздзуд.
(Бичегкутӕ ӕма Ӕвсӕнти муггаги равзурди цубур истори финст ӕрцудӕй 1991 анзи Дзӕуӕгигъӕуи цӕрӕг зӕронд ахургӕнӕг – 68-анздзуд Бичегкути Бердий фурт Алихани таурӕхъмӕ гӕсгӕ).

Дадтетӕ. Рагон таурӕхътӕмӕ гӕсгӕ, дан, Сарахъатӕ, Гӕлитӕ, Дадтетӕ ӕма Цӕрикъатӕ адтӕнцӕ хӕстӕг ӕрвадтӕлтӕ, цардӕнцӕ Ӕхсӕуи гъӕуи, уӕдта Дадтетӕ ӕма Гӕлитӕ сӕ цӕрӕнбунӕттӕ раййивтонцӕ Къуссуй гъӕумӕ. Сарахъатӕ ба байзадӕнцӕ цӕргӕ Ӕхсӕуи. Ӕхсӕуӕмӕ ба муггӕгти фиццаг фиддӕлтӕ ӕрбафтудӕнцӕ Ассийӕй. Дадтети муггаги фиццаг цӕргутӕй Къуссуй гъӕуи катӕ адтӕнцӕ, уони некебал гъуди кӕнуй, фал си 1886 анзи ӕрфинсти бӕрӕггӕнӕнтӕмӕ гӕсгӕ ба, адтӕй цуппар хецӕн хӕдзари, хӕдзӕртти хецӕуттӕ адтӕнцӕ: Дзимий фурт Слан – 5-анздзуд, Гӕуиси фурт Балцу – 39-анздзуд, Хъасаййи фурт Ате – 30-анздзуд ӕма Дзилиййи фурт Хъубади – 42-анздзуд.
Къесатӕ. Аци муггаги адӕм, дан, сӕдӕгай ӕнзти размӕ цардӕнцӕ Захъай коми зӕнхити берӕгӕйттӕй. Цардӕнцӕ: Уӕллаггъӕуи, Дӕллаггъӕуи, Ботигъӕуи ӕма ма берӕ ӕндӕр рауӕнти Захъай коми. Уоми син адтӕй муггаги мӕсгутӕ, дзиуарӕ, аргъауӕн, сӕхе курӕнттӕ ӕма ковӕндӕнттӕ.
Еу рӕстӕги, дан, Къесати муггаги адӕм фӕццӕгъдуни ’нцӕ (рамардӕнцӕ), ӕвӕдзи, халери незӕй, ӕгасӕй ма муггагӕй байзадӕй еу ӕнӕуодбарӕ силгоймаг, сӕ киндзӕ Гаджион. Уомӕн райгурдӕй биццеу (ӕ ном ин неке зонуй), еци биццеу ку ’слӕг ӕй, уӕд бийнонти гъуддаг бакодта ӕма, дан, нӕуӕгӕй Къесати муггаг уомӕй равзурдӕй.
(Къесати муггаги туххӕй аци таурӕхъ ниффинста Къесати Гадзибей дзубандитӕмӕ гӕсгӕ Цагъати Алексей. Таурӕхъ мухургонд ӕрцудӕй 1992 анзи Рахесфарси райони.

Фал Къесати муггаг кӕд, кӕми ӕма кӕмӕй равзурдӕй, уой туххӕй ба таурӕхъ аци фӕрститӕн дзуапп нӕ дӕттуй.
Дигори коми цӕрӕг Къесати хестӕртӕй сӕ еуетӕ ӕнгъӕл ӕнцӕ, цума Къуссуй гъӕумӕ дӕр еци муггагӕй раги кадӕр Захъай комӕй ӕрбафтудӕй, уотӕ. Еци ’рбаледзӕг Къуссуй гъӕуи Къесати муггаги фиддӕл иссӕй. Ӕ цӕуӕт ӕма цӕуӕти цӕуӕт уоми цӕргӕй исберӕ ’нцӕ. Фӕстаг рӕстӕгути Къесатӕ цардӕнцӕ Къуссуй гъӕуи Хъарабугъати муггаги цӕрӕнти. Абони дӕр ма еци цӕрӕнти Къесати муггагӕй цӕргутӕ ес. Сӕ муггаги фиццаг цӕргути нӕмттӕ син неке зонуй. Фал 1886 анзи ӕрфинсти бӕрӕггӕнӕнтӕмӕ гӕсгӕ ба, Къуссуй гъӕуи Къесати муггагӕй адтӕй ӕртӕ хецӕн хаздзари. Бийнонти хецӕуттӕ адтӕнцӕ: Гатиййи фурт Гаппо – 59-анздзуд, Нӕуӕги фурт Тазе – 45-анздзуд ӕма Болай фурт Сарӕбий – 30-анздзуд.
(Дигоргоми цӕрӕг Къесати муггаги туххӕй аци таурӕхъ радзурдта 1990 анзи Къуссуй гъӕуи цӕрӕг 85-анздзуд Къесати-Чегати Лесга Малий кизгӕ. Муггаги цӕргути нӕмттӕ ба исфинстан Цӕгат Иристони архивӕй.

Къелойтӕ. Муггаги адӕм фидӕй фуртмӕ кӕрӕдземӕн куд дзоргӕ ’рцудӕнцӕ, уомӕ гӕсгӕ Къуссуй гъӕуи цӕрӕг Къелойти муггаги фиццаг мадӕ адтӕй цӕцӕйнаг Къелойти кизгӕ Фатимӕ.
Фатими бийнонтӕ, дан, Цӕцӕни кедӕр хӕццӕ фӕттоггин ӕнцӕ ӕма мӕрдгини хӕстӕгути тасӕй (рамаруни тасӕй) Фатимӕ е ’нсувӕри хӕццӕ сӕ гъӕуӕй ралигъдӕнцӕ Дигори коммӕ – Къуссуй гъӕумӕ. Къуссуй гъӕуи хуӕрӕ ӕма ӕнсувӕри байуазӕг кодтонцӕ Хъантемурти ӕлдӕрттӕй еу бийнонтӕ. Уонӕмӕ цардӕнцӕ, кустонцӕ син, ӕнсувӕр фонсмӕ зилдӕй, Фатимӕ ба хӕдзари силгоймаги куститӕ ’нхӕст кодта.
Цӕйбӕрцӕ рӕстӕг фӕццардӕнцӕ цӕцӕйнаг кизгӕ ӕма лӕхъуӕн Хъантемуртӕмӕ, уой неке зонуй, фал, дан, хӕдзари хецауӕн ӕ уосӕ ку рамардӕй, уӕд дуккаг уосӕн ракурдта Фатими. Исӕнтӕстӕй син ӕртӕ фурти: Айтег, Хъазибег ӕма Алибег.
Аци ’ртӕ сувӕллони Хъантемурти хӕдзари исгъонбӕл ӕнцӕ, ислӕгтӕ ’нцӕ, уонӕн кустонцӕ.
Уой фӕсте ’нсувӕртӕ сӕ мади хӕццӕ цӕмӕдӕр гӕсгӕ Хъантемуртӕй рахецӕн ӕнцӕ ӕма хецӕн бийнонтӕй цардӕнцӕ Къуссуй гъӕуи.
Ӕнсувӕртӕн кӕд сӕ фидӕ Хъантемуртӕй адтӕй, уӕддӕр хецӕнӕй цӕргӕй ба сӕ муггаг искодтонцӕ сӕ мади муггагбӕл – Къелойтӕбӕл.
Уотемӕй Къуссуй гъӕуи дӕр фӕззиндтӕй Къелойти муггаг. Муггаги фӕлтӕри фиццаг фиддӕлтӕ адтӕнцӕ Хъантемурти Айтег, Хъазибег ӕма Алибег. Уонӕн сӕ цӕуӕти нӕмттӕ неке зонуй, фал син ка исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Айтеги фурт Гутури – 61-анздзуд, ӕ уосӕ Дзӕхи, сӕ фурт Абисал, сӕ кизгӕ Борӕхан ӕма Абисали (рамардӕй) фурт Хазбий – 19-анздзуд.
(Къелойти муггаги равзурди цубур истори финст ӕрцудӕй 1992 анзи 55-анздзуд Къелойти Алексей Геуӕргий фурт ӕма 37-анздзуд Къелойти Хетӕги таурӕхътӕмӕ гӕсгӕ, етӕ ба таурӕхъ фегъустонцӕ раздӕри муггаги хестӕр Геуӕргийӕй. Цӕргути нӕмттӕ ба исфинстан Цӕгат Иристони паддзахадон архивӕй.

Надгерийтӕ. Аци муггаги равзурди туххӕй ес таурӕхъ: «Раги кӕддӕр дан, Гурдзийӕй Дигори коммӕ ’рбалигъдӕй еу устур лӕг, ӕ ном Герий, ӕрцардӕй Къуссуй гъӕуи, уосӕ ракурдта, фӕззиндтӕй ин цӕуӕт, адтӕй бӕрзонд ӕма ’ставд лӕг. Ӕ цӕуӕт дӕр фиди хузӕн рауадӕнцӕ устуртӕ. Синхонтӕ ӕма гъӕуи адӕм аци бийнонтӕмӕ сӕ гурдзиаг муггагӕй нӕ дзурдтонцӕ, фал сӕмӕ дзурдтонцӕ «Нард Герийтӕ», зӕгъгӕ. (Исуайай уӕлӕ и нард Герийтӕмӕ..).. Фӕстагӕрдӕмӕ ӕцӕгӕй сӕ муггаг сӕхуӕдӕг дӕр исхудтонцӕ Надгерийтӕ, еци муггаги ном абони уалӕнгӕ дӕр байзадӕй уотӕ. Надгерийти Гериййӕн ӕ цӕуӕт ӕма цӕуӕти нӕмттӕ куд хундтӕнцӕ, уони неке зонуй, фал, уонӕн ка исӕнтӕстӕй, етӕ ба 1886 анзи Къуссуй гъӕуи адтӕнцӕ цуппар бийнонти хецауи: Косой фурт Тасо – 45-анздзуд, Мулдзий фурт Куцук – 34-анздзуд, Дзаций фурт Фацбай – 33-анздзуд ӕма Беппаййи фурт Тебо – 32-анздзуд.
Надгерийти муггагӕй сӕ еуетӕ Къуссуйӕй фӕллигъдӕнцӕ Хӕзнидон ӕма Лескени гъӕутӕмӕ, етӕ, дан, пусулмон дин райстонцӕ иннетӕ ба фӕллигъдӕнцӕ Секермӕ ӕма етӕ ба байзадӕнцӕ киристӕнттӕй.
Еу кӕддӕр, дан, Надгерийтӕй еу лӕхъуӕн-лӕг Къуссуй гъӕуӕй рандӕ ’й Ассимӕ, уоми кӕмӕдӕр ихуӕрсти (лӕсгдзӕрӕни) бацудӕй, фӕккуста, фал фӕстӕмӕ ӕ райгурӕн гъӕу Къуссумӕ ’рбаздӕхун ба нӕбал бакумдта. Уоми уосӕ ракурдта, исбийнонтӕ ’й, ӕ мугтаг ба ӕхе номбӕл (Горо) Горотӕ, зӕгъгӕ, искодта. Уоми ин исӕнтӕстӕй цӕуӕт ӕма цӕуӕти цӕуӕт. Ассий Гороти муггаги адӕм исберӕ ’нцӕ. Гороти муггаги номбӕл Ассий гъӕу дӕр фӕззиндтӕй. Еци муггаги адӕм ба абони дӕр сӕхе нимайунцӕ хӕстӕг ӕрвадӕбӕл дигорон Надгерийтӕн.
(Надгерийти муггаги равзурди цубур истори радзурдта 1990 анзи Дзӕуӕгигъӕуи горӕти цӕрӕг 68-анздзуд Надгерийти Нох).

Майрӕнсаутӕ. Муггаги хестӕрти таурӕхътӕмӕ гӕсгӕ Майрӕнсаути муггаг равзурдӕй грекъаг лӕгӕй, ӕ ном ин таурӕхъгӕнгутӕ нӕ зонунцӕ. Уомӕн Къуссуй гъӕуи исӕнтӕстӕй фурт Майрӕнсау. Е уоми ӕ муггаг ӕхе номбӕл искодта, ӕма уотемӕй Къуссуй гъӕуи фӕззиндтӕй Майрӕнсаути муггаг. Атӕ сӕхецӕн хӕстӕг ӕрвадтӕлтӕбӕл нимайунцӕ Гулӕр ӕма Дзинагъай гъӕути цӕргути – Найфонтӕ ӕма Асети, фал куд хӕстӕг ӕййафунцӕ муггӕгтӕ кӕрӕдземӕ, уой ба таурӕхъгӕнгутӕ нӕ зонунцӕ.
Майрӕнсауи фӕсте, дан, муггаги хестӕр адтӕй Бута, мард ӕрцудӕй XIX ӕноси райдайӕни. Бутайӕн адтӕй фурттӕ, уонӕй сӕ еу хундтӕй Тотурухъ (фӕсномугӕй ӕй худтонцӕ «сӕркъуӕр», ӕ фиди марӕги сӕр ке ракъуӕрдта, уомӕ гӕсгӕ). Тогурухъ адтӕй Дӕгуйти хуӕрифурт, Чиколай гъӕуи ин исӕнтӕстӕй фурттӕ: Даукуй, Темурхъан ӕма Мӕхӕмӕт, цардӕнцӕ хецӕн хӕдзӕрттӕй.
1886 анзи Къуссуй гъӕуи цӕргути ӕрфинсти бӕрӕггӕнӕнтӕмӕ гӕсгӕ, Майрӕнсаутӕй еци гъӕуи цардӕй дууӕ бийнонти, уони хецӕуттӕ адтӕнцӕ: Бадзиййи фурт Мисост – 41-анздзуд ӕма е ’нсувӕр Гуйман. Иннӕ бийнонти хецау ба адтӕй Цӕппой фурт Басил – 55-анздзуд. Аци ’нсувӕртӕн дӕр адтӕй цӕуӕт ӕма цӕуӕти цӕуӕт.
Хуӕнхти цӕргутӕн будури гъӕутӕмӕ ледзуни барӕ лӕвӕрд ку ’рцудӕй, уӕд Майрӕнсаути муггагӕй сӕ еуетӕ фӕллигъдӕнцӕ: еу хъаун – Секермӕ, иннӕ хъауни адӕм ба – Хӕзнидонмӕ, еу бийнонтӕ – Хаджеумари фурт Батӕрбег ба – Чиколай гъӕумӕ.
Майрӕнсаутӕй Хӕзнидонмӕ ка фӕллигъдӕй, уони 1930 анзи кулак кӕнунмаз гъавтонцӕ, ӕма уомӕ гӕсгӕ сӕ муггаг раййивтонцӕ, искодтонцӕ ’й Найфонтӕбӕл ӕма еци муггаги ном хӕссунцӕ Хӕзнидони Майрӕнсаути байзайӕггӕгтӕ. Абони Майрӕнсаути муггаги адӕм цӕрунцӕ: Чиколай, Секери, Дзӕуӕгигъӕуи, Хӕзнидони (Найфонтӕй) , Нальчикки, Душанбей ӕма Мӕскуй. 
(Майрӕнсаути муггаги равзурди цубур истори радзурдта 1992 анзи Нальчикки цӕрӕг 53-анздзуд Майрӕнсаути Темурхъани фурт Хъазибег, е ба таурӕхъ фегъуста Таджикистани политехникон институти декан Майрӕнсаути Мурӕдинӕй).

Темуртӕ. Муггаги равзурди цубур истори ниффинстан, аци ӕрмӕги Устур-Дигори Будайтӕ ӕма Батӕрти муггаги туххӕй ку дзурдтан, уӕд уони хӕццӕ (уоми ’й бакӕсун ӕнгъезуй).
Хъалабегтӕ. Муггаг исӕнтӕстӕй Гурдзий ӕндӕр муггагӕй (кӕмӕй, уой неке зонуй). Еу уӕхӕни, дан, Хъалабегти муггагӕй еу ӕнсувӕр Гурдзий лӕг рамардта ӕма мард лӕги хӕстӕгути тасӕй ӕртӕ ’нсувӕри сӕ мади хӕццӕ ислигъдӕнцӕ Дигори коммӕ ӕма ӕрцардӕнцӕ Устур-Дигори зилди Къуссуй гъӕуи.
Ӕнсувӕртӕй сӕ еуей ном хундтӕй Хъудайнат, иннӕ дууӕ ’нсувӕрей нӕмттӕ ба неке зонуй. Еци дууӕ ’нсувӕри, дан, Къуссуй гъӕуӕй раги кӕддӕр фӕллигъдӕнцӕ Асси ӕма Хъӕрӕсемӕ. Уоми цӕргӕй ӕнсувӕртӕ бийнонти хецӕуттӕ иссӕнцӕ, сӕ муггаги ном ба уоми дӕр хастонцӕ Хъалабегти муггаги номбӕл (сӕ байзайӕггӕгтӕ ма си абони дӕр цӕрунцӕ). Ӕндӕр таурӕхъмӕ гӕсгӕ ба, дан, ӕнсувӕртӕ Хъӕрӕсемӕ нӕ фӕллигъдӕнцӕ, фал – Хонсар Иристонмӕ ӕма уоми ба сӕ муггаг Хъулунбегтӕбӕл искодтонцӕ. Хъудайнат ба ӕ мади хӕццӕ цӕргӕ байзадӕй Къуссуй гъӕуи, уосӕ ракурдта (Сехинати кизги) ӕма син исӕнтӕстӕй еунӕг фурт Айтег. Уомӕн дӕр исӕнтӕстӕй еунӕг фурт Бимболат, е дӕр ӕ лӕги карӕни уосӕ ракурдта ӕма уомӕн дӕр адтӕй цӕуӕт ӕма цӕуӕти цӕуӕт. Хъалабегти муггаги адӕм берӕ рӕстӕгути фӕццардӕнцӕ Къуссуй гъӕуи. Фал 1886 анзи ӕрфинстмӕ ба нӕ бахаудтӕнцӕ, уой агъонмӕ фӕллигъдӕнцӕ Киристонгъӕумӕ. Ами цӕргӕй муггаги адӕм фӕстагмӕ цалдӕр хецӕн бийнонти иссӕнцӕ. Колхозти аразуни рӕстӕги Хъалабегтӕй дӕр еу-дууӕ бийнонти кулактӕ искодтонцӕ ӕма сӕ рарвистонцӕ Сибирмӕ. Муггаги адӕмӕй Киристонгъӕуӕй 1945 анзи фӕсте беретӕ фӕллигъдӕнцӕ ӕма абони дӕр цӕрунцӕ Мӕскуй, Мурмански, Омски ӕма Дзӕуӕгигъӕуи горӕти.
(Хъалабегти муггаги равзурди цубур истори ниффинстан 1991 анзи Дзӕуӕгигъӕуи цӕрӕг, университети ахургӕнӕг Хъалабегти Артури таурӕхъмӕ гӕсгӕ).

Цӕргӕсатӕ: Хъарабугъатӕ, Таймазтӕ ӕма Хъантемуртӕ. Хъарабугъатӕ, Таймазтӕ ӕма Хъантемуртӕ равзурдӕнцӕ Цӕргӕсати муггагӕй. Хъарабугъа, Таймаз ӕма Хъантемур адтӕнцӕ Цӕргӕсати Цӕргӕси ӕртӕ фурти, райгурдӕнцӕ Дигори коми Къуссуй гъӕуи. Сӕ лӕгти карӕмӕ ку ’схъӕрттӕнцӕ ’нсувӕртӕ, уӕд уоститӕ ракурдтонцӕ, хецӕнтӕй ӕрцардӕнцӕ ӕма сӕ муггӕгтӕ сӕхе нӕмттӕбӕл искодтонцӕ. Уотемӕй Къуссуй гъӕуи фӕззиндтӕнцӕ, уӕлдӕр ке кой кӕнӕн, еци ӕртӕ муггаги.
Кӕд Цӕргӕси ӕртӕ фурти сӕ муггӕгтӕ сӕхе нӕмттӕбӕл искодтонцӕ, уӕддӕр сӕ еумӕйаг муггаг ба худтонцӕ сӕ фидӕ Цӕргӕси муггагбӕл – Цӕргӕсатӕбӕл. Ӕнсувӕртӕ дӕр ӕма уони цӕуӕт, сӕ байзайӕггӕгтӕ кӕронмӕ дӕр сӕхе нимадтонцӕ ӕлдӕрттӕ Цӕргӕсати муггагӕй, еци муггагӕй сӕхе иннӕ адӕмтӕй бӕрзонддӕр кодтонцӕ.
Фал, Цӕргӕсати муггаг куд равзурдӕй, муггаги фидӕ Цӕргӕс Дигори коми куд фӕззиндтӕй, уой туххӕй ба байзадӕй цалдӕр таурӕхъи. Муггаги равзурди таурӕхътӕ медхонхи хестӕртӕ дзурдтонцӕ еу хузи, Хъарабугъатӕ, Таймазтӕ ӕма Хъантемуртӕ сӕхуӕдтӕ ба – ӕндӕр хузи.
Уой туххӕй ӕрхӕсдзинан цалдӕр дӕнци:
Фиццаг таурӕхъ. Раги кӕддӕр, дан, Гурдзийӕй, Цедис ци зӕнхӕ хундтӕй, уордигӕй Дигори коммӕ рацудӕнцӕ ӕртӕ лӕги: Цӕргӕс, Хӕмиц ӕма Азнаур. Дигори коми еци рӕстӕги ӕлдареуӕг кодта Астанти Дзамболат, ӕма Гурдзийӕй ӕрбацӕугутӕ Дзамболатӕй ракурдтонцӕ, цӕмӕй сӕ бауадза цӕрун Дигори кӕмттӕй ескӕми. Астани-фурт син исарази ӕй цӕрӕнбунат раттун Устур-Дигори коми. Арӕн байамонуни туххӕй син Дзамболат сӕ хӕццӕ рарвиста ӕ фурти. Арӕн ба син исбӕрӕг кодта Хъӕздӕни дон (еци минкъий уайгӕдон ӕфтуйуй Ирӕфи донбӕл, ӕ бунат ба ӕй Ӕхсӕуи гъӕуӕй хонсарӕрдӕмӕ цуппар километри идарддӕр, Амурхани хедмӕ хӕстӕг). Иуазгутӕ Мӕхчески гъӕуӕй рацудӕнцӕ Дзамболати фурти хӕццӕ Устур-Дигори коммӕ. Фӕтӕнтӕмӕ ку ’схъӕрттӕнцӕ, уӕд уоми къубури буни еу лигъзи ӕруолӕфтӕнцӕ, се ’ркъетӕ си истахтонцӕ. Ӕвӕдзи, еци бунат сӕ зӕрдӕмӕ бацудӕй, ӕма Дзамболати фуртӕй курдтонцӕ, цӕмӕй син еци ӕрдозӕй уӕлӕмӕ равардтайдӕ зӕнхитӕ, фал Астани-фурт ба уобӕл не ’сарази ӕй, ӕ фидӕ Дзамболат ин куд ниффӕдзахста, уомӕ гӕсгӕ исбӕрӕг кодта арӕн – Хъӕздӕни дон. Се ’ркъетӕ ци ӕрдози истахтонцӕ, еци бунат уӕдӕй ардӕмӕ Дигори цӕргутӕ хонунцӕ «Ӕркъедахӕн».
Иуазгутӕ Устур-Дигори зӕнхитӕмӕ фӕккастӕнцӕ, сӕ зӕрдӕмӕ фӕццудӕнцӕ. Цӕргӕс ӕрсабур ӕй Къуссуй гъӕуи, Хӕмиц – Устур-Дигори гъӕуи сӕри бӕрзонд Гъӕудзоппи тегъӕбӕл. Азнаур ба еу къуар рӕстӕги рацардӕй Устур-Дигори, уӕдта рандӕ ’й Кӕсӕгмӕ. Азнаур Кӕсӕги ӕ муггаг ӕхе номбӕл искодта ӕма иссӕй Азнаурти уӕздан муггаги фиддӕл. Хӕмиц дӕр еу къуар рӕстӕги Устур-Дигори ку рацардӕй, уӕд ӕ муггаг ӕхе номбӕл искодта. Уотемӕй Устур-Дигори гъӕуи фӕззиндтӕй Хӕмицати муггаг. Хӕмици цард идарддӕр куд рауадӕй, уой туххӕй ба цубурӕй радзурдтан, сӕхе муггаги туххӕй син ку дзурдтан, уӕд.
Нур ба Цӕргӕси туххӕй. Цӕргӕси Къуссуй гъӕуи цӕргутӕ фиццаг гъонгӕс ниввардтонцӕ, ӕма ӕ куст хуарз ӕнхӕст кодта, хезӕггаг ин фистонцӕ гъӕуи цӕргутӕ. Уосӕ ракурдта нӕуӕггъӕуккаг кизгӕ ӕма бийнонти хецау ку фӕцӕй, уӕд ӕ муггаг ӕхе номбӕл искодта. Уотемӕй Къуссуй гъӕуи фӕззиндтӕй Цӕргӕсати муггаг. Исӕнтӕстӕй ин ӕртӕ фурти: Хъарабугъа, Таймаз ӕма Хъантемур. Цӕргӕси фурттӕ ку раустуртӕ ’нцӕ, косунгъон ку фӕцӕнцӕ, уӕд сӕ фидӕн ӕ кусти анхос кодтонцӕ. Сӕ лӕги карӕнмӕ ку ’схъӕрттӕнцӕ, уӕдта син Устур-Дигори цӕргутӕ байхӕс кодтонцӕ гъӕуай кӕнун Хӕреси гъӕздуг будуртӕ – фонси хезнитӕ.
Ӕнсувӕртӕ уоститӕ ракурдтонцӕ ӕма хецӕнтӕй ӕрцардӕнцӕ, сӕ муггӕгтӕ сӕ нӕмттӕбӕл искодтонцӕ, ӕма Къуссуй гъӕуи фӕззиндтӕнцӕ Цӕргӕсатӕй равзургӕ муггӕгтӕ: Хъарабугъатӕ, Таймазтӕ ӕма Хъантемуртӕ. Аци муггӕгтӕн се ’дарддӕри цард куд адтӕй, кутемӕйти иссӕнцӕ Хӕреси устур будури хецӕуттӕ, уони туххӕй ба радзордзинан иннӕ таурӕхъи.
(Таурӕхъ Цӕргӕсати муггаги равзурди туххӕй радзурдта 1980 анзи Мӕхчески гъӕуи цӕрӕг 83-анздзуд Хохти Фацбаййи фурт Михал, е ба ’й фегъуста Задӕлески гъӕуккаг 147-анздзуд Бӕзити Лалой фурт Саулохӕй).

Дуккаг таурӕхъ. Еу зумӕгон ӕхсӕвӕ Устур-Дигори коми мет арф ниууардта, ӕма гъӕутӕ, тегътӕ ӕма ӕндзӕртӕ мети буни фӕцӕнцӕ. Дуккаг бон кӕцидӕр ӕрдӕмӕ ракӕсгӕй дӕр алли рауӕн дӕр уорс метӕй уӕлдай неци зиндтӕй, фал рӕфтӕй фӕстӕмӕ ба бон исхуарз ӕй, гъӕуи хестӕр нӕлгоймӕгтӕ Нихӕсмӕ рацудӕнцӕ ӕма сӕ царди хабӕрттӕ кодтонцӕ. Уотӕ рӕхги Нихӕси бадгутӕй еу лӕг гъӕуӕй идардгомау метин цӕнди сӕрбӕл ӕруидта циуавӕрдӕр цӕрӕгой. И цӕрӕгой ӕзмалдӕй, фал ци адтӕй, уой ба нӕ равзурста. Уӕдта ’ймӕ Нихӕси бадгути дӕр никкӕсун кодта, ӕма ’й етӕ дӕр нӕ равзурстонцӕ. Сӕ еуетӕ ’й худтонцӕ цӕргӕс, иннетӕ сирд, уӕдта адӕймаг. Нихӕси хестӕртӕ рарвистонцӕ цӕрӕгоййи бӕрӕг базонунмӕ дууӕ лӕхъуӕни ӕма син загътонцӕ: «Ку ’ймӕ бахӕстӕг уайтӕ, уӕд бӕрӕг уодзӕнӕй, цӕргӕс ку уа, уӕд фӕттӕхдзӕнӕй, сирд ку уа, уӕд фӕлледздзӕнӕй, адӕймаг ку уа, уӕддӕр идардмӕ раледзун арф мети ӕ бон нӕ бауодзӕнӕй ӕма ’нцонӕй уӕ къохи бафтуйдзӕнӕй».
И лӕхъуӕнтӕ ку бахӕстӕг ӕнцӕ и цӕндӕмӕ, уӕд и цӕрӕгой ӕ бунатӕй нӕ фезмалдӕй, тӕхгӕ дӕр ӕма ледзгӕ дӕр неци ’рдӕмӕ ракодта. Лӕхъуӕнтӕ ’ймӕ ку бахъӕрттӕнцӕ, уӕдта цӕндӕбӕл бадгӕ баййафтонцӕ ӕригон биццеу уорс хӕцъелӕй конд зӕронд курӕти тугъдӕй, ӕ сӕр дӕр уорс хӕцъелӕй баст, уотемӕй. Бӕрӕг адтӕй, и биццеу е ’хсӕвӕ уоми ке рарвиста, е, хъӕбӕр исуазал ӕй, фур уазалӕй дзорун дӕр ӕ бон нӕ адтӕй, зир-зир кодта. Ӕрвист лӕхъуӕнтӕ и биццеуи сӕ хӕццӕ рахудтонцӕ гъӕумӕ. Нихӕсӕй и биццеуи сӕхемӕ фӕххудта Хӕмицатӕй еу лӕг. Етӕ и биццеумӕ базилдӕнцӕ ӕма ’й 2–3 бонемӕ ӕ къӕхтӕбӕл ислӕуун кодтонцӕ. Биццеу син ӕ хабӕрттӕ радзурдта. Ардигӕй, дан, идард кӕмидӕр е ’мбӕлттӕй фӕххецӕн ӕй, еунӕгӕй байзадӕй, надбӕл кумӕ цудӕй, уой дӕр нӕ зудта, уотемӕй ибӕл ӕризӕр ӕй гъӕуи, ӕма гъӕуи цӕргутӕй некӕмӕ бандиудта бацӕун, уотемӕй ибӕл ӕрбон ӕй, дууӕ лӕхъуӕни ’й кӕцӕй ӕрбахудтонцӕ, уоми.
Биццеуи Хӕмицатӕ сӕхецӕй некумӕбал рауагътонцӕ, исгъомбӕл ӕй кодтонцӕ. Ном ба ин равардтонцӕ Цӕргӕс, цӕндӕбӕл бадгӕй ӕй гъӕуи адӕм, Нихӕсӕй кӕсгӕй, цӕргӕс ке ’нгъӕл адтӕнцӕ, уомӕ гӕсгӕ.	
Цӕргӕс косунгъон ку ’ссӕй, уӕд Хӕмицатӕн кусти ’нхус кодта, сӕ уӕситӕ ӕма син сӕ уӕлитӕ хизта. Фӕстагдӕр ба гъӕуӕн фонсгӕсӕй дӕр куста. Гъӕуи цӕргутӕ ин фонсхезӕггаг лӕвардтонцӕ хуӕруйнаг. Ӕ лӕги карӕнмӕ ку ’схъӕрттӕй, уӕдта ин Хӕмицатӕ уосӕ ракурдтонцӕ. Ӕ уосӕ ба, дан, адтӕй Гулӕри коми нӕуӕггъӕуккаг кизгӕ.
Цӕргӕс бийнонти хецау ку ’ссӕй, уӕд ӕ муггаг ӕ номбӕл Цӕргӕс – Цӕргӕсатӕбӕл искодта ӕма бундоронӕй ӕрцардӕй Къуссуй гъӕуи. Уоми ин исӕнтӕстӕй ӕртӕ фурти: Хъарабугъа, Таймаз ӕма Хъантемур. Аци ӕртӕ фурти ку раустуртӕ ’нцӕ, уӕд сӕ фидӕн ӕнхус кодтонцӕ ӕ кусти, уомӕ гӕсгӕ ба гъӕути цӕргутӕ Цӕргӕси хъиамӕтӕн фулдӕр федун байдӕдтонцӕ.
Раййевгъудӕй ӕнзтӕ, Цӕргӕси ӕртӕ фурти ку ’слӕгтӕ ’нцӕ, уӕд син гъӕуи адӕм байхӕс кодтонцӕ Хӕреси хезнитӕ гъӕуай кӕнун, иссӕнцӕ бӕстгӕстӕ. Етӕ дӕр сӕ лӕгти карӕнти уоститӕ ’рхудтонцӕ, иссӕнцӕ бийнонти хецӕуттӕ, сӕ муггӕгтӕ ба искодтонцӕ сӕхе нӕмттӕбӕл, ӕма уотемӕй Къуссуй гъӕуи фӕззиндтӕнцӕ муггӕгтӕ: Хъарабугъатӕ, Таймазтӕ ӕма Хъантемуртӕ.
Хӕреси будуртӕ гъӕуайгӕнгӕй, ӕнсувӕртӕн сӕхемӕ дӕр фӕззиндтӕй фонс ӕма мулк. Сӕ бон иссӕй алкӕмӕн ӕхецӕн муггаги ӕма тугъдон мӕсуг исдасун, уӕдта исаразун устур ӕма федар цӕрӕн хӕдзӕрттӕ. Ӕнсувӕртӕн се ’дарддӕри цард куд адтӕй, уой туххӕй ба иннӕ таурӕхъи лӕмбунӕгдӕрӕй радзордзинан.
(Аци таурӕхъ радзурдта 1950 анзи Устур-Дигори гъӕуи цӕрӕг 70-анздзуд Хортити Гуймани фурт Габиц).

Ӕртиккаг таурӕхъ. Цӕргӕсати байзайӕггӕгтӕ Хъарабугъатӕ, Таймазтӕ ӕма Хъӕнтемуртӕ Цӕргӕсати муггаги равзурд нимайунцӕ ӕндӕр хузи.
Цӕргӕсатӕ, дан, равзурдӕнцӕ черкезати адӕмихаттӕй. Уӕхӕн адӕмихатт ба ӕцӕгӕйдӕр адтӕй, цардӕнцӕ цалдӕр ӕносей размӕ Сау денгизи хонсар-нигулӕнӕрдиги. Уордигӕй сӕ еу уӕхӕни фӕссурдтонцӕ римӕгтӕ, ӕрбалигъдӕнцӕ Персимӕ. Фиццаг рӕстӕгути син Персий паддзахадӕ ’нхус кодта. Фал уоми дӕр тугъдтитӕ райдӕдтонцӕ, ӕма уомӕ гӕсгӕ черкезати адӕмихаттӕн уордигӕй дӕр ледзгӕ ’рцудӕй. Ӕрбалигъдӕнцӕ Кавкази федар хуӕнхтӕмӕ.
Черкезатӕ Кавкази цӕргӕй фулдӕрӕй-фулдӕр кодтонцӕ, фӕстагмӕ исберӕ ’нцӕ, истухгин ӕнцӕ тугъдон ӕма мулки ’гъдауӕй, берӕ адӕмтӕ сӕ хӕццӕ байеу ӕнцӕ. Кавкази хуӕнхтӕ ӕма будурти уӕхӕн адӕмихатт нӕбал байзадӕй, черкезатӕ кӕбӕл нӕ фӕттухиндӕр ӕнцӕ ӕма ке нӕ басастонцӕ.
Берӕ рӕстӕгути Цӕгат Кавкази хуӕнхти черкезати адӕмихӕттитӕ рацо-бацо фӕккодтонцӕ. Кӕсӕгӕй Абхазий уалӕнгӕ цидӕр зӕнхитӕ адтӕй, уони ӕд адӕм сӕхе бакодтонцӕ.
Фӕстагдӕр ма черкезати адӕмихаттӕй адтӕй дууӕ ’нсувӕри, сӕ раздзӕугутӕ – хестӕр Чергизия ӕма кӕстӕр Шарваш. Шарваш ӕ адӕми хӕццӕ рандӕ ’й Сау денгизи билтӕмӕ сӕ фиддӕлти райгурӕн бӕстӕ агорӕг ӕма ’й иссирдта. Уоми ’рцардӕй. Абхазий кадгин кънйаз Шарвашидзе, дан, адтӕй черкезати Шарваши байзайӕггӕгтӕй сӕ еу.
Хестӕр ӕнсувӕр Чергизия ба байзадӕй ӕ адӕми хӕццӕ цӕргӕ Цӕгат Кавкази ӕма уоми е ’дарддӕри царди гъуддӕгтӕ кодта. Исӕнтӕстӕй ин ӕртӕ фурти: Хъарабугъа, Таймаз ӕма Хъантемур. Сӕ фидӕ Чергизия зӕрондӕй рамардӕй, ӕ фурттӕ ба уой хузӕн иссӕнцӕ черкезати адӕмихӕттити хецӕуттӕ. Дигори коми Баделиатӕй дӕр сӕхе бӕрзонддӕр бунати ӕвардтонцӕ. Сӕхуӕдтӕ куд дзурдтонцӕ, уомӕ гӕсгӕ, дан, Имеретий паддзах Баграт-II армий дӕр Цӕргӕси байзайӕггӕгтӕ службӕ кодтонцӕ, ӕма син уой туххӕй паддзах Баграт-II балӕвар кодта берӕ гъӕздугдзийнӕдтӕ, равардта, дан, син Гурдзий гъӕутӕй дӕр – Геби, Чиори, Гали ӕма ӕнд.
Еу загъдӕй, Хъарабугъатӕ, Таймазтӕ ӕма Хъантемуртӕ сӕ фиддӕлти равзурд бастонцӕ устур, тухгин ӕма кадгин адӕмихатт – черкезатӕбӕл.
(Аци цубур таурӕхъ бакӕсун ӕнгъезуй Гутнати Феликси финст киунуги.

Цӕргӕсати муггаги равзурди фӕдбӕл ма ес никкидӕр таурӕхътӕ, фал, уӕлдӕр ци таурӕхътӕ радзурдтан, уонӕй исбӕрӕг ӕй, ӕцӕгӕйдӕр Цӕргӕс, уӕдта е ’ртӕ фурти Хъарабугъа, Таймаз ӕма Хъантемур Устур-Дигори зилди Къуссуй гъӕуи ке цардӕнцӕ, еци ӕцӕгдзийнадӕ. Аци ’нсувӕртӕ сӕ мӕнгарддзийнади фӕрци Хӕреси фонси хезнитӕ Устур-Дигори зилди цӕргутӕй барӕмугътонцӕ ӕма сӕ сӕхе бакодтонцӕ, гъӕуайгӕнӕггаг син ци мизд федгӕ адтӕй раздӕр, е гъӕути цӕргутӕн иссӕй хъалон, сӕ фонс дӕр син хезунмӕ нӕбал уагътонцӕ Хӕресмӕ, агурдтонцӕ си хезӕггаг.
Устур-Дигори гъӕути цӕргутӕ берӕ рӕстӕгути фӕййархайдтонцӕ, цӕмӕй син фӕстӕмӕ раздахтайуонцӕ Хӕреси будуртӕ Цӕргӕсатӕ, уобӕл. Фал Хъарабугъатӕ, Таймазтӕ ӕма Хъантемуртӕ сӕхе исбастонцӕ Балхъар ӕма Кӕсӕги ’лдӕртти хӕццӕ, райстонцӕ пусулмон дин ӕма уони фӕрци федар хуӕстӕнцӕ Хӕреси фонси хезнитӕбӕл, фӕндонӕй ӕй раттунмӕ нӕ гъавтонцӕ. Сӕ хъалонӕй мӕгур хъиамӕтгун Устур-Дигори гъӕути цӕргути ’стъигътонцӕ. Хезнити фӕдбӕл Цӕргӕсатӕ ӕма гъӕути цӕргути ’хсӕн устур хъаугъатӕ рауайдӕ, лӕгмӕрдтӕ дӕр си ’рцӕуидӕ.
Ка нӕ фегъуста Устур-Дигори гъӕуи цӕрӕг хумӕтӕги зӕнхкосӕг Хӕмицати Цӕраййи хабар? Куд ӕма цӕмӕ гӕсгӕ рамардта Цӕрай пъиристӕфи – Хъубадти Хаджимусси? Рамардта ӕй мӕгур хуӕнхаг адӕми сӕрбӕл, ӕзинӕ гъӕуи хестӕрти ке бафхуардта, гъӕлатӕ сӕ ке ’схудта, абони ба Цӕраййи фонсӕй сӕ хуӕздӕртӕ ке ратӕлӕт кодта, уомӕ гӕсгӕ.
Цӕрай пъиристӕфи рамардта 1877 анзи ӕма уой фӕсте ’хсӕрдӕс анзей дӕргъци Цӕргӕсатӕн хъалон есуни туххӕй Дигори коммӕ ’рбацӕун некебал бандиудта. 1893 анзи ба паддзахадӕ исуӕгъдӕ кодта Устур-Дигори гъӕути цӕргути Цӕргӕсати хъалонӕй. Хӕреси фонси хезнитӕ ке адтӕнцӕ, уонӕн сӕ равардтонцӕ. Уӕдӕй фӕстӕмӕ Хӕрес бацӕй хуӕнхаг адӕми – Устур-Дигори зилди гъӕути цӕргути.
Къуссуй гъӕуи цӕргӕй, Хъарабугъатӕ, Таймазтӕ ӕма Хъантемуртӕ фӕстагмӕ мулк ӕма фонсӕй хъӕбӕр исгъӕздуг ӕнцӕ, гъӕуи си алкедӕр ӕхецӕн исдаста муггаги ӕма тугъдон мӕсуг, цӕрунмӕ ба исаразтонцӕ устур ӕма федар галауантӕ. Берӕ хӕстӕгутӕ. син фӕззиндтӕй. Кӕмӕн си фурти фурт адтӕй, кӕмӕн ба – хуӕрифурт. Уонӕй дӕр равзурдӕнцӕ муггӕгтӕ: Дзанкъистӕ, Гӕтӕгтӕ (цардӕнцӕ Нӕуӕггъӕуи), Къулитӕ (цардӕнцӕ Ӕхсӕргини) ӕма Сосрантӕ (цардӕнцӕ Къуссуй). Аци муггӕгтӕ дӕр Цӕргӕсати фӕрци адтӕнцӕ гъӕздуг мулкӕй, адтӕй син хӕйттӕ Хӕреси будурти дӕр.
1859–1860 ӕнзти Дзӕуӕгигъӕуи Уруси паддзахи ӕфсади Цӕргӕси цӕуӕтӕй дӕр службӕ кодтонцӕ цалдӕр нӕлгоймаги. Хъарабугъатӕй: Дохчихъо, Дзамболат, Куцук, Айдабол ӕма Хъасай; Хъантемуртӕй: Бепбий ӕма Тула; Таймазтӕй: Хъасболат, Хамӕза ӕма Дзамболат; Гӕтӕгӕй: Минбулат ӕма Хъамболат; Къумехтӕй: Геуӕрги; Дзанкъистӕй: Дзамболат, Бурха ӕма Игдар. Службӕ ма си кодтонцӕ Къулити муггагӕй дӕр кадӕртӕ.
Хъарабугъатӕ, Таймазтӕ ӕма Хъантемуртӕ Устур-Дигори зилди фӕццардӕнцӕ берӕ рӕстӕгути, фӕстагмӕ муггӕгти цӕргутӕ исберӕ ’нцӕ 1886 анзи ӕрфинсти бӕрӕггӕнӕнтӕмӕ гӕсгӕ, цардӕнцӕ Хъарабугъати муггагӕй: Устур-Дигори гъӕуи ӕртӕ бийнонти. Бийнонти хецӕуттӕ адтӕнцӕ: Балеури фурт Басиат – 72-анздзуд, Цаполай фурт Ильяс – 36-анздзуд ӕма Гамӕзай фурт Дохчихъо – 71-анздзуд.
Ӕхсӕргини цардӕй цуппар бийнонти. Бийнонти хецӕуттӕ адтӕнцӕ: Хъазиййи фурт Бимболат – 57-анздзуд, Абисали фурт Омар – 44-анздзуд (еци анз ӕд бийнонтӕ фӕллигъдӕнцӕ Текъати гъӕумӕ), Мӕхӕмӕти фурт Мали – 43-анздзуд (е ба ӕд бийнонтӕ еци анз фӕллигъдӕй Хъӕрӕгъӕсмӕ), цуппӕрӕймаг бийнонти хецау ба адтӕй Хъасболати фурт Ӕвсимайхуӕ – 38-анздзуд (е дӕр еци анз ӕд бийнонтӕ фӕллигъдӕй Хъӕрӕгъӕсмӕ).
Одолай гъӕуи дӕр Хъарабугъатӕй цардӕй цуппар бийнонти, бийнонти хецӕуттӕ адтӕнцӕ: Хъасуни фурт Хъубади – 42-анздзуд (еци анз фӕллигъдӕй Текъати гъӕумӕ), Заурбеги фурт Бекмӕрза – 42-анздзуд, Айдаболи фурт Аслӕнбег (е дӕр еци анз ӕд бийнонтӕ фӕллигъдӕй Текъати гъӕумӕ) ӕма Бата (ӕ фиди ном финсти бӕрӕг нӕй) – 53-анздзуд (фӕллигъдӕй Текъати гъӕумӕ).
Хъантемурти мугтаг ба еци анз (1886) цардӕнцӕ Къуссуй гъӕуи 7 хӕдзаремӕй. Хӕдзари хецӕуттӕ адтӕнцӕ: Хъасболати фурт Муса – 70-анздзуд, ӕ дууӕ фурти – Ӕвсимайхуӕ ӕма Омар.
Иннӕ бийнонти хецау адтӕй Аслӕнухъи фурт Аслӕмурза – 44-анздзуд (е ’нсувӕр Урусбий ӕма ӕ фурт Хаджеумари хӕццӕ фӕллигъдӕнцӕ еци анз Текъати гъӕумӕ).
Ӕртиккаг бийнонти хецау адтӕй Аслӕнухъи фурт Сослӕнбег – 35-анздзуд (е дӕр еци анз фӕллигъдӕй Текъати гъӕумӕ).
Цуппӕрӕймаг бийнонти хецау адтӕй Елмӕрзай фурт Слан – 44-анздзуд, ӕ хӕццӕ ма цардӕнцӕ е ’ригон фурттӕ: Иналухъ, Дзанхот ӕма Хангерий (етӕ дӕр еци анз фӕллигъдӕнцӕ Текъати гъӕумӕ).
Иннӕ бийнонти фидӕ Елмӕрзай фурт Беслӕн цардӕй ӕ дууӕ ӕригон фуртей – Хамбий ӕма Дафай хӕццӕ (фӕллигъдӕнцӕ Текъати гъӕумӕ).
Елмӕрзай фурт Тасолтан дӕр цардӕй Къуссуй гъӕуи ӕ дууӕ фурти – Количкӕ ӕма Казинбеги хӕццӕ (етӕ дӕр еци анз фӕллигъдӕнцӕ Текъати гъӕумӕ).
Ӕвдӕймаг бийнонти хецау ба адтӕй Елмӕрзай фурт Цопе – 36-анздзуд, сӕ хӕццӕ ма цардӕнцӕ е ’нсувӕр Мӕрзахъул – 33-анздзуд ӕма е ’ннӕ ӕнсувӕр Мӕхӕмӕти ӕртӕ фурти: Денгиз, Хадзимет... (Ӕртиккаги ном ба архиви финсти нӕ равзурстан).
Къуссуй гъӕуи ма 1886 Цӕргӕси байзайӕггӕгтӕй цардӕнцӕ Таймазтӕ дууӕ хӕдзаремӕй. Хӕдзӕртти хецӕуттӕ адтӕнцӕ Мисости дууӕ фурти Мӕрзахъул – 50-анздзуд ӕма Тазӕрет – 45-анздзуд.
(Цӕргӕсатӕ, Хъарабугъатӕ, Хъантемуртӕ ӕма Таймазти муггӕгти туххӕй испайда кодтан нӕ республики паддзахадон архиви ӕрмӕгӕй).

Хъарабугъатӕ, Таймазтӕ ӕма Хъантемурти муггӕгти адӕм 1886 анзи фӕсте Устур-Дигори зилдӕй фӕллигъдӕнцӕ будури гъӕутӕмӕ. Ес уӕхӕнттӕ, кӕцитӕ фӕллигъдӕнцӕ Турки бӕстӕмӕ дӕр. Сӕ цӕрӕнти ба цӕргӕ байзадӕнцӕ: Таймазти цӕрӕнти – се ’хуӕрститӕ Батотӕ; Хъарабугъати цӕрӕнти ба – Къесатӕ ӕма Надгерийтӕ. Къесати муггагӕй ма Хъарабугъати цӕрӕн хӕдзӕртти абони дӕр ес цӕргутӕ – еу бийнонтӕ.
Чегатӕ. Муггаг Къуссуй гъӕумӕ ’рбафтудӕй Гурдзийӕй. Уоми сӕ муггаги ном адтӕй Чеглашвили. Баделиатӕ сӕ байхуӕрстонцӕ рамарунмӕ, сӕ зӕрдӕ кӕбӕл фӕххудтӕй, уӕхӕн лӕги. Чеглашвилитӕ Баделиати фӕдзӕхст исӕнхӕст кодтонцӕ, рамардтонцӕ еци лӕги. Лӕг рамарӕггаг Баделиатӕ Чеглашвилитӕн Къуссуй гъӕуи равардтонцӕ 10 гектари хумзӕнхитӕ ӕма игуӕрдӕнтӕ, ӕма бундоронӕй ӕрцардӕнцӕ гъӕуи, сӕ муггаг ба искодтонцӕ Чегатӕбӕл.
Чеглашвилитӕ ма 13 хӕдзаремӕй абони дӕр цӕрунцӕ Гурдзий Гези гъӕуи. Чеглашвилити муггагӕй ес цӕргутӕ Дзӕуӕгигъӕуи горӕти дӕр, кӕцитӕ, куд хӕстӕг ӕрвадтӕлтӕ, уотӕ лимӕнӕй цӕрунцӕ Дигори Чегати хӕццӕ.
Чегатӕй фиццагидӕр Къуссуй гъӕуи ӕрцардӕй Геду, уомӕн ба адтӕй ӕртӕ фурти: Абе, Гозо ӕма Басиат, уӕдта Гагиййи фурт Гетӕгъӕз – 61-анздзуд, Аци цуппар ӕнсувӕри адтӕнцӕ Дигори коми цӕрӕг Чегати фӕлтӕртӕн сӕ фиццаг фиддӕлтӕ.
(Чегати муггаги равзурди хабӕртгӕ финст ӕрцудӕнцӕ 1990 анзи Къуссуй гъӕуккӕгтӕ 73-анздзуд Чегати Мухари ӕма 85-анздзуд Къесати уосӕ – Чегати Малий кизгӕ Лесгай таурӕхътӕмӕ гӕсгӕ).

Феппайуйнаг: Къуссуй гъӕуи ма цардӕнцӕ Цопантӕ ӕма Чихтисти муггӕгтӕ. Етӕ Къуссуй гъӕумӕ ислигъдӕнцӕ Устур-Дигори гъӕуӕй, уоми син сӕ кой кодтан ӕма сӕ Къуссуй гъӕуи цӕргути хӕццӕ нӕбал бавдистан.

ГУЛӔРИ КОМ

Аци ком дӕр хауй Устур-Дигори зилдмӕ, ӕ гъӕутӕ ӕнцӕ: Гулӕр, Дзинагъа ӕма Нӕуӕггъӕу. Устур-Дигори ком ӕма Гулӕри ком кӕрӕдземӕ ’нцӕ хӕстӕг (5–6 километри бӕрцӕ паддзахи надбӕл цӕугӕй). Кӕмттӕ кӕрӕдземӕй хецӕнгонд цӕунцӕ Бӕртуй Къулдун ӕма Устур-Дигори цӕугӕдон Ирӕфӕй. Гъӕутӕ ӕвӕрд ӕнцӕ: Гулӕр – Скъӕтти коми хонсари; Дзинагъа – Къӕрӕугоми дони рахес фарс ӕндзӕри, ӕ астӕу уайуй Скъӕтти комӕй дон; Нӕуӕггъӕу ба ӕвӕрд ӕй Бӕртуй коми фахси, Дзинагъай гъӕуӕй ӕй 1,5 километри идарддӕр, Бӕртуй донӕн ӕ галеу фарс, бӕрзонди.
Гъӕути цӕргутӕн сӕ уавӕртӕ, сӕ царди ӕгъдӕуттӕ ӕма сӕ бӕрӕгбӕнттӕ ’нцӕ Устур-Дигори гъӕути цӕргути хӕццӕ ӕмхузон.

ГУЛӔР

Гулӕри гъӕуи цардӕнцӕ: Золойтӕ, Етдзатӕ, Елойтӕ, Найфонтӕ, Сабетӕ, Дзарастӕ, Дӕготӕ, Къибиртӕ, Перисатӕ ӕма Хъӕдохтӕ.
Гъӕумӕ аци муггӕгтӕй еуетӕ ӕфтуйгӕ ӕрбакодтонцӕ, иннетӕ ба равзурдӕнцӕ ӕндӕр муггӕгтӕй.
Золойтӕ. Золойти муггаг исӕнтӕстӕй Уӕллагири коми Устур Мизурмӕ хӕстӕг Сахагкати гъӕуи. Сӕ фиддӕл адтӕй, Цӕразонтӕй ка исӕнтӕстӕй, уӕхӕн – Сихъоти Сӕхӕг (гъӕу дӕр уой ном хаста). Сӕхӕгӕн Сахагкати гъӕуи исӕнтӕстӕй цуппар фурти: Толпар, Магка, Цӕрӕк ӕма Золо. Фӕстагмӕ аци ’нсувӕртӕй равзурдӕнцӕ муггӕгтӕ: Толпартӕ, Магкатӕ, Цӕрӕктӕ ӕма Золойтӕ. Абони дӕр муггӕгтӕ ’нцӕ ӕрвадтӕлтӕ, сӕ хӕстӕгдзийнадӕ нӕ иронх кӕнунцӕ.
Сӕхӕги фурт Золойӕн уосӕ нӕма адтӕй, уотемӕй ӕрбалигъдӕй Дигори коммӕ ӕма ’рцардӕй Гулӕри гъӕуи. Ами уосӕ ракурдта ӕма ӕ муггаг искодта ӕхе номбӕл Золо – Золойтӕ, зӕгъгӕ. Фӕстагдӕр Гулӕри гъӕуи цӕргутӕ: Золойтӕ, Етдзатӕ, Хуймантӕ, Сабетӕ ӕма Найфонтӕ кӕрӕдземӕн ӕнсувӕр загътонцӕ ӕма се ’дарддӕри царди гъуддӕгтӕ еумӕ кодтонцӕ. Ард бахуардтонцӕ кӕрӕдземӕй уосӕ нӕ коруни туххӕй, тогесун, кенӕ ба тогфедуни ’гъдӕуттӕ еумӕ кӕнун, ӕзнӕгти нихмӕ еумӕ тохун (еумӕ уогӕй се ’фсар дӕр фулдӕр адтӕй). Аци фондз муггаги сӕ еудзийнади ардбахуӕрдбӕл федар хуӕстӕнцӕ, фал син фехалдӕй 1912-аг анзи, Етдзатӕй еу ӕнсувӕр Сабети кизги ку ракурдта, уӕд уой фӕсте.
Золойти муггагӕй Гулӕри гъӕуи фиццаг цӕргутӕ катӕ адтӕнцӕ, уони нӕмттӕ неке зонуй, фал уонӕн катӕ исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ авд бийнонтей хецӕуттӕ: Тауаси дууӕ фурти – Хуасдзау – 36-анздзуд ӕма Хъанцау – 33-анздзуд; Бӕдзойи дууӕ фурти – Хазбий – 56-анздзуд ӕма Елбиздухъ – 53-анздзуд; Айдарухъи фурт Абисал 38-анздзуд; Алиййи дууӕ фурти – Фацбай – 60-анздзуд ӕма Дударихъо – 42-анздзуд. Ранимад ӕнсувӕртӕн дӕр Гулӕри гъӕуи ӕнтӕстӕй цӕуӕт ӕма цӕуӕти цӕуӕт, фӕстагмӕ исберӕ ӕнцӕ, сӕ цард искъундӕг ӕй, ӕма си амал кӕмӕн фӕууидӕ, етӕ лигъдӕнцӕ будури гъӕутӕмӕ. Фӕллигъдӕнцӕ Дур-Дур, Киристонгъӕу, Сурх-Дигорӕмӕ.
(Золойти муггаги равзурди хабӕрттӕ финст ӕрцудӕнцӕ Дзӕуӕгигъӕуи горӕти цӕрӕг Хъайттати Хъайтмурзӕ ӕма Дзинагъай гъӕуи цӕрӕг 95-анздзуд Тагъати Цӕраййи фурт Мусси таурӕхътӕмӕ гӕсгӕ. Ниффинстан сӕ 1991 анзи сентябри мӕйи Дзинагъай гъӕуи, Муггаги цӕргути нӕмттӕ ба исфинстан Цӕгат Иристони паддзахадон архивӕй)
(Етдзати муггаги равзурди хабар радзурдта 1990 анзи Дзинагъай гъӕуи цӕрӕг 95-анздзуд Тагъати Муссӕ Цӕраййи фурт).

Елойтӕ ӕма Дӕготӕ. Муггӕгти фиддӕлтӕ Ело ӕма Дӕго адтӕнцӕ ’нсувӕртӕ. Цардӕнцӕ Уӕллагири коми, фиццаг Ӕрхони, уой фӕсте ба Уӕллаг Унали. Адтӕнцӕ Ос-Бӕгъатӕри къабазӕ. Ос-Бӕгъатӕри фурт адтӕй Хъусӕгон, уой фурт Мизур, Мизури фурт Дзау. Дзауӕн ба адтӕй дууӕ фурти: Сахан ӕма Барикъо. Барикъой фурттӕ ба адтӕнцӕ Ело, Бугъул ӕма Мако. Аци ӕртӕ ’нсувӕремӕй Уӕллагири коми равзурдӕнцӕ муггӕгтӕ: Елойтӕ, Бугъултӕ ӕма Макотӕ.
(Таурӕхъ радзурдта Дзӕуӕгигъӕуи горӕти цӕрӕг Хъайттати Хъайтмурзӕ.

Фӕстаг рӕстӕги Елойтӕ цардӕнцӕ Уӕллаг Унали, ӕма, дан, еу уӕхӕни Елойтӕй дууӕ ’нсувӕри рацудӕнцӕ хуӕздӕр цардагор Дигори коммӕ ӕма ’рцардӕнцӕ Гулӕри гъӕуи. Уоми цӕргӕй дууӕ ’нсувӕри уоститӕ ’рхудтонцӕ, байурстонцӕ, ӕма хестӕр ӕнсувӕр ӕ муггаг Елойтӕбӕл ниууагъта, кӕстӕр ӕнсувӕр Дӕго ба ӕ муггаг ӕхе номбӕл Дӕго – Дӕготӕбӕл искодта. Уотемӕй Гулӕри гъӕуи фӕззиндтӕнцӕ Елойтӕ ӕма Дӕготи муггӕгтӕ. Ами цӕргӕй муггӕгти цӕргутӕ нимӕдзӕй исберӕ ’нцӕ, ӕма си хуӕздӕр цардагор сӕ еуетӕ лигъдӕнцӕ будури гъӕутӕмӕ. Елой цӕуӕтӕй еу аул фӕллигъдӕй Чиколай гъӕумӕ ӕма уоми цардӕнцӕ, хастонцӕ Елойти муггаги ном, фал сӕ синх ӕма Чиколай гъӕуккӕгтӕ ба худтонцӕ Гулӕртӕ (Гулӕри гъӕуӕй рацӕугутӕ ке адтӕнцӕ, уомӕ гӕсгӕ). Уотемӕй сӕбӕл Гулӕрти муггаг ниффедар ӕй. Чиколай гъӕуи цӕргутӕн, фиццагидӕр ӕрфинст ку адтӕй, уӕд гъӕуи цӕрӕг Елойти адӕм сӕ муггаг ниффинсун кодтонцӕ Гулӕртӕбӕл. Уӕдӕй фӕстӕмӕ Чиколай гъӕуи цӕрӕг Елойти фӕлтӕртӕ хӕссунцӕ Гулӕрти муггаги ном, фал сӕ хӕстӕгдзийнадӕ ба Елойтӕ ӕма Дӕготи хӕццӕ не ’ронх кӕнунцӕ.
Елойтӕн ма хӕстӕг ӕрвадӕбӕл нимад цӕуй Гулӕри гъӕуккаг Сабети муггаг дӕр. Сабетӕн сӕ муггаги фиддӕл Сабе исӕнтӕстӕй Елойтӕмӕ, уонӕй ку рахецӕн ӕй, уӕд е дӕр ӕ муггаг ӕхе номбӕл Сабе – Сабетӕбӕл искодта, уосӕ ракурдта ӕма бийнонти хецау иссӕй. Сӕ муггаг уой фӕсте Гулӕри гъӕуи нийвулдӕй, цалдӕр хецӕн аули сӕмӕ фӕззиндтӕй.
1886 анзи Гулӕри гъӕуи Сабети мугтагӕй адтӕй ӕртӕ хӕдзари. Бийнонти хецӕуттӕ адтӕнцӕ: Кисиуи фурт Цӕппо –32-анздзуд ӕма Косгӕви дууӕ фурти – Хъубади – 60-анздзуд ӕма Абе – 53-анздзуд.
Елойтӕ, Дӕготӕ ӕма Сабети муггӕгтӕй берӕ цӕргутӕ Гулӕри гъӕуӕй фӕллигъдӕнцӕ фӕйнӕ рӕстӕгеми будури гъӕутӕмӕ, уӕдта сӕ синхаг Дзинагъай гъӕумӕ. Фӕстагдӕр ма Гулӕри гъӕуи цардӕнцӕ Сабети муггагӕй еу бийнонтӕ (Бахтани бийнонтӕ) ӕма етӕ дӕр 1975 анзи фӕсте ӕрлигъдӕнцӕ Дзинагъай гъӕумӕ.
(Таурӕхъ радзурдта раздӕр Гулӕри гъӕуккаг, фӕстӕдӕр Дзӕуӕгигъӕуи горӕти цӕрӕг Елойти Хъасболат, е ба ’й фегъуста 1975 анзи ӕ фидинсувӕр, Дзинагъай гъӕуккаг Елойти Басили фурт Николаййӕй.

Дзарастӕ ӕма Перисатӕ. Аци муггӕгти равзурди туххӕй ес дууӕ таурӕхъи:
Фиццаг: Еу уӕхӕни, дан, Гурдзийӕй Дигори коммӕ цардагор ӕрбафтудӕнцӕ дууӕ ’нсувӕри – Дзарас ӕма Перса ӕма ӕрцардӕнцӕ Гулӕри гъӕуи. Ами сӕ муггӕгтӕ сӕхе нӕмттӕбӕл искодтонцӕ: Дзарас – Дзарастӕбӕл, Перса ба – Перисатӕбӕл.
Дзарасти куй, дан, еу бон сӕ гъӕуккаг Туйгъантӕй еу лӕхъуӕн фӕкъкъулух кодта. Еци гъуддаг Дзарастӕн гъулӕг куд нӕ адтайдӕ, сӕхецӕн ӕй ӕфхуӕрдбӕл банимадтонцӕ. Фӕстӕдӕр дууӕ муггаги бафедаунмӕ гъавтонцӕ, фал Дзарасти цуппар ӕнсувӕрей кӕстӕр еу сӕумӕ Туйгъанти киндзи дон хӕсгӕй топпӕй бахста ӕма ’й рамардта. Фӕттоггин ӕнцӕ Туйгъанти хӕццӕ, ӕма Дзарастӕн гъӕуӕй ледзгӕ ӕрцудӕй. Кӕстӕр ӕнсувӕр (марӕг) фӕллигъдӕй Ассимӕ, хестӕр ӕнсувӕр – Зилгӕмӕ, иннӕ – хонхи Дӕргъӕвсмӕ, цуппӕрӕймаг ӕнсувӕр ба фӕллигъдӕй Чиколай гъӕумӕ. Перисати муггаг ба цӕргӕ байзадӕй Гулӕри гъӕуи, фӕстӕдӕр етӕ дӕр Гулӕрӕй Дзинагъай гъӕумӕ ’рлигъдӕнцӕ.
(Муггӕгти равзурд ӕма таурӕхъ радзурдта 1991 анзи Дзӕуӕгигъӕуи цӕрӕг 78-анздзуд Дзарасти Агубекир Адулгери фурт).

Ӕндӕр таурӕхъмӕ гӕсгӕ ба, Дзарастӕй кадӕр Ассий еу сӕ гъӕуккаг гъӕздуги куййи къах басаста, ӕма еци гъӕздугути тасӕй Дзарастӕ ’рбалигъдӕнцӕ Дигори коммӕ ӕма ’рцардӕнцӕ Гулӕри гъӕуи. Уордигӕй ба фӕстагдӕр ӕрлигъдӕнцӕ Дзинагъай гъӕумӕ ӕма си фӕццардӕнцӕ берӕ рӕстӕгути. Уӕдта Дзарастӕ сӕ зӕнхитӕ, хӕдзӕрттӕ ӕма сӕ мулкӕй цидӕртӕ ниууагътонцӕ Дзинагъай гъӕуи Перисатӕн, сӕхуӕдтӕ ба фӕллигъдӕнцӕ Чиколай гъӕумӕ. Уомӕ гӕсгӕ ба дууӕ муггаги, кӕрӕдзей хӕццӕ неци хӕстӕг уогӕй, ӕрвадтӕлтӕ иссӕнцӕ (искӕнгӕ ӕрвадтӕлтӕ).
(Дзарастӕ ӕма Перисати муггаги туххӕй таурӕхъ радзурдта Дзинагъай гъӕуи цӕрӕг 69-анздзуд Къостанти Хаджеумари фурт Иуан, е ба ’й фегъуста ӕ фидӕ Хаджеумарӕй).

Къибиртӕ ӕма Тагъатӕ. Аци муггӕгти равзурди хабӕр ракодта 23 сентябри 1990 анзи Тагъати Муссӕ. Муссӕ Тагъа ӕма Къибири нимайуй еу фиди фурттӕбӕл. Сӕ фидӕ ба, дан, адтӕй Хӕнӕзи гъӕуккаг Беркъисатӕй.
Ӕнсувӕртӕ сӕ муггӕгтӕ искодтонцӕ сӕ нӕмттӕмӕ гӕсгӕ, уой фӕсте ба сӕ цӕрӕнбунат Хӕнӕзи гъӕуӕй раййивтонцӕ Гулӕри гъӕумӕ ӕма ами бундоронӕй ӕрцардӕнцӕ.
Тагъайӕн адтӕй еунӕг фурт – Баба, уомӕн ба ӕртӕ фурти: Алий, Геуӕли ӕма Хамӕза. Хамӕзайӕн исӕнтӕстӕй дууӕ фурти: Дзаго ӕма Иналухъ. Алийӕн дӕр исӕнтӕстӕй еунӕг фурт – Цӕрай, уой фурттӕ ба адтӕнцӕ – Муссӕ, Тазе ӕма Хангерий. Хамӕзайӕн ба адтӕй дууӕ фурти – Дзаго ӕма Иналухъ. Дзагойӕн адтӕй фурт Гадзо, уомӕн ба фурт Данел. Бабай фурт Геуӕлий цӕуӕти туххӕй ба неке неци загъта.
Ранимад ӕнсувӕртӕ, Тагъай нӕ нимайгӕй, адтӕнцӕ Гулӕри гъӕуи Тагъати муггаги фиццаг цӕргутӕ.
Къибирти муггаги рагон цӕргути нӕмттӕ неке зонуй, фал си 1880 анзи ба цардӕй дууӕ бийнонти, уони хецӕуттӕ ба адтӕнцӕ: Кудаййи фурт Саукуй – 42-анздзуд ӕма Гӕуиси фурт Гуйман – 57-анздзуд.
Найфонтӕ. Муггаги равзурди хабӕрттӕ финст ӕрцудӕнцӕ аци киунуги Донифарси муггӕгти хӕццӕ. Уоми ниффинстан, сӕ муггаг Гагуати ӕлдӕрттӕй ке равзурдӕй, уой туххӕй, уӕдта си еу аул Гулӕри гъӕумӕ дӕр ке ’слигъдӕй, уой дӕр. Найфонтӕ берӕ рӕстӕгути фӕццардӕнцӕ Гулӕри гъӕуи, уӕдта сӕ цӕрӕнбунат Гулӕрӕй ӕрӕййивтонцӕ сӕ синхаг Дзинагъай гъӕумӕ. Аци гъӕуи дӕр Найфонти адӕм фӕццардӕнцӕ дзӕвгарӕ рӕстӕг. Фӕззиндтӕй сӕмӕ цалдӕр аули. Уонӕй сӕ еуетӕ фӕллигъдӕнцӕ будури гъӕутӕмӕ, иннетӕ ба цӕргӕ байзадӕнцӕ Дзинагъай гъӕуи, фал уонӕй дӕр сӕ еуетӕ 1930 анзи фӕллигъдӕнцӕ Сурх-Дигорӕмӕ, иннетӕй ба кадӕртӕ 1975 анзи фӕллигъдӕнцӕ Киристонгъӕумӕ.
Найфонти муггаги равзурди туххӕй ма ес ӕндӕр хабар дӕр. Еци хабармӕ гӕсгӕ ба, дан, Найфонтӕ Гулӕри гъӕумӕ ’рбафтудӕнцӕ Уӕллагири комӕй, фал уоми Найфонтӕ куд равзурдӕнцӕ, уӕдта Гулӕри гъӕумӕ цӕмӕ гӕсгӕ ӕма кӕд ӕрбафтудӕнцӕ, уони исбӕрӕг кӕнун ба нӕ арми нӕ бафтудӕй.
Найфонтӕн дӕр сӕ фиццаг цӕргути нӕмттӕ неке зонуй, фал уони цӕуӕтӕй исӕнтӕсгутӕ ба адтӕнцӕ: Бутай фурт Слан – 42-анздзуд, Гаппой фурт Басиат – 43-анздзуд ӕма Хъайтухъи фурт С. – 42-анздзуд. Етӕ 1886 анзи цардӕнцӕ Гулӕри гъӕуи. Дзинагъай гъӕуи ба цардӕнцӕ ӕд бийнонтӕ Гӕуиси дууӕ фурти – Айтег – 62-анздзуд ӕма Хъубади – 31-анздзуд.
(Найфонти муггаги равзурди хабар дӕр радзурдта 1990 анзи Дзинагъай гъӕуи цӕрӕг 95-анздзуд Тагъати Муссӕ Цӕраййи фурт. 1886 анзи Найфонти муггагӕй ка цардӕй, уони ба ниффинстан архивӕй).

Хъӕдохтӕ. Аци муггаг, дан, Гулӕри гъӕуи адтӕнцӕ бундорон цӕрӕг. Се ’рвадтӕлтӕбӕл нимадтонцӕ Дзагъити муггапи. Хъӕдохти муггаги туххӕй ес таурӕхъ. Халери незӕй, дан, сӕ мугтагӕй фӕййервазтӕй дууӕ сувӕллон биццеуи, иннетӕ ба еугурӕйдӕр рамардӕнцӕ.
Биццеутӕй сӕ еу адтӕй Уӕхъӕци гъӕуккаг Амилахуанти хуӕрифурт, иннӕ ба Донифарси гъӕуккаг хуӕрифурт. Етӕ сӕ сӕхемӕ фӕххудтонцӕ ӕма сӕ исгъонбӕл кодтонцӕ, уоститӕ дӕр син ӕрхудтонцӕ. Фал сӕ Найфонтӕ ба марунмӕ гъавтонцӕ, цӕмӕй Гулӕри гъӕуи Хъӕдохти зӕнхитӕ уонӕн (Найфонтӕн) байзадайуонцӕ, уой туххӕй. Найфонтӕн нӕ бантӕстӕй сӕ рамарун, нӕ сӕ бандиудтонцӕ рамарун сӕ мади ’рвадтӕлтӕй. Уой фӕсте Хъӕдохти дууӕ лӕхъуӕни ӕд бийнонтӕ ӕрцардӕнцӕ Гулӕри гъӕуи, сӕ рагон муггаги цӕрӕнбунӕтти.
Фӕстагдӕр донифӕрсаг хуӕрифурт Гулӕри гъӕуӕй ӕд бийнонтӕ фӕллигъдӕй Кетӕмӕ, уордигӕй ба Чиколай гъӕумӕ. Амилахуанти хуӕрифурт ба цӕргӕ байзадӕй Гулӕри гъӕуи. Фӕстагмӕ ами Хъӕдохти муггаги адӕм исберӕ ’нцӕ, фӕззиндтӕй сӕмӕ аултӕ, уонӕй фӕйнӕ рӕстӕги (сӕ еуетӕ раздӕр, иннетӕ ба фӕстӕдӕр) беретӕ фӕллигъдӕнцӕ будури гъӕутӕмӕ, иннетӕ ба Гулӕри гъӕуӕй ӕрлигъдӕнцӕ Дзинагъай гъӕумӕ ӕма уоми бундоронӕй ӕрцардӕнцӕ.
Хуймантӕ. Муггаги фиддӕл Хуйман адтӕй Хъӕдохти муггагӕй. Ӕ лӕги дзамани уосӕ ракурдта ӕма Хъӕдохтӕй рахецӕн ӕй. Цӕуӕт ин фӕззиндтӕй ӕма ӕ муггаг ӕхе номбӕл Хуйман – Хуймантӕбӕл искодта. Уотемӕй Гулӕри гъӕуи дӕр Хуйманти муггаг фӕззиндтӕй.
1886 анзи ӕрфинсти бӕрӕггӕнӕнтӕмӕ гӕсгӕ, еци анз Хуйманти муггагӕй цардӕй ӕртӕ бийнонти, сӕ хецӕуттӕ адтӕнцӕ: Генай фурт Тотурухъ – 34-анздзуд ӕма Туйгъани дууӕ фурти: Гена – 55-анздзуд, уӕдта Баппай 57-анздзуд (Баппаййи фӕсте архиви финст ес: «Он же Кадохов», фал уотӕ финст цӕмӕ гӕсгӕ ’рцудӕй, уой исбӕрӕг кӕнун ба нӕ бон нӕма иссӕй).
Киунугӕ кӕсгутӕ ма гъуди кӕндзӕнӕнцӕ, Хуйманти муггаг Устур-Дигори гъӕуи дӕр ке адтӕй, уой, фал еци Хуймантӕ ӕма Гулӕри гъӕуи цӕрӕг Хуймантӕ кӕрӕдземӕн неци хӕстӕг ӕййафунцӕ; Устур-Дигори ка цардӕй, уони фиддӕл адтӕй Гурдзий бӕстӕй ӕрбацӕуӕг, Гулӕри – етӕ ба исӕнтӕстӕнцӕ сӕхе гъӕуи Хъӕдохти муггагӕй.
(Хъӕдохтӕ ӕма Хуйманти муггӕгти равзурди цубур истори радзурдта 1991 анзи Дзӕуӕгигъӕуи цӕрӕг 54-анздзуд Хъӕдохти Тотрази фурт Ермак).
Хуйманти туххӕй ма ес никкидӕр таурӕгътӕ. Еу таурӕгъмӕ гӕсгӕ, Гулӕрӕй рацӕуӕг Хуймантӕ, Сабетӕ ӕма Найфонтӕ ӕнцӕ ’рвадтӕлтӕ. Равзурдӕй аци муггаг Хъӕдохтӕй. Цардӕнцӕ Устур-Дигори, аци муггаг, дан, фӕззиндтӕй Гурдзий. Хестӕртӕ куд зӕгъунцӕ, уомӕ гӕсгӕ Хуймантӕ, гъома – хуймон (хумзӕнхӕ кӕмӕ ес).
Хайманти Хаймани туххӕй. Идауӕги бӕрӕгбон райдӕдтонцӕ кӕнун талӕу (чума) ӕма холери нези рӕстӕги. Талӕу, дан, гъӕумӕ фӕццӕйцудӕй, уоци рӕстӕги курухон Хайман цудӕй хонхӕй будурмӕ ӕма ’йбӕл фембалдӕй сауӕдони рази. Талӕу адтӕй нӕлгоймаги хузи. Фал Хайман базудта, е нез ке ’й. Тагъд-тагъдӕй фӕстӕмӕ фездагъдӕй ӕма гъӕуи цӕргутӕн загъта, еске, дан, дуар ку хуайа, уӕд ин ма бакӕнтӕ, зӕгъгӕ. Талӕу гъӕумӕ ку ’рбацудӕй, уӕд фиццагидӕр ци хӕдзарӕмӕ бахуаста, уоми адтӕй киндзитӕ, фал сӕ еу дӕр нӕ ракастӕй. Талӕу уӕд ралгъиста: «Уӕ хӕдзари авд марди куд уа». Сӕумӕмӕ еу хӕдзари рамардӕй авд адӕймаги. Хайманти Хайман сӕумӕй фегъосун кодта, талӕу гъӕуи ’й, зӕгъгӕ. Адӕм Нихӕсмӕ ӕрӕмбурд ӕнцӕ. Баунаффӕ кодтонцӕ, зӕронд ӕрдуни фат фехсун: «Фехсдзинан, ӕма фат бӕласӕбӕл ку ’суайа, уӕд фӕййервазтан, ку нӕ исуайа, уӕдта нӕ бон неци ’й». Хайман фехста, ӕма фат бӕласӕбӕл исуадӕй. Адӕм ӕрӕмбурд ӕнцӕ еци рауӕн, талӕуӕй ба рауадӕй нӕзий содзгӕ листӕ. Е ӕхе донмӕ ниггӕлста, кӕд ма фӕййервӕзинӕ, зӕгъгӕ. Дон ӕй фӕцӕйласта, ниххустӕй. Фӕстӕмӕ донӕй куддӕртӕй рахизтӕй ӕма Ассий ’рдӕмӕ рандӕ ’й. Ӕма, уоми цӕргутӕй ка разиндтӕй, етӕ еугурӕй дӕр рамардӕнцӕ, уоми ка нӕ адтӕй, етӕ ба фӕййервазтӕнцӕ.
Хуймантӕн ма ес ахастдзийнӕдтӕ Годзойти муггаги хӕццӕ дӕр. Муггаги фиддӕл Кин минкъий биццеуӕй ӕрбафтудӕй Дигоргоммӕ Устур-Дигори гъӕумӕ. Зундгин биццеу адтӕй, ӕма хъӕбӕр фӕццудӕй Хуйманти муггаги зӕрдӕмӕ, исиуазӕг ӕй кодтонцӕ, уонӕмӕ цӕрун байдӕдта. Ислӕг ӕй, ӕма ин сӕ кизги равардтонцӕ киндзи. Балӕвар син кодтонцӕ гъог, хӕрӕг ӕма сӕ Фӕснӕлмӕ рарвистонцӕ цӕрунмӕ. Кин ӕма йӕ бийнонагӕн райгурдӕй дууӕ фурти Гори ӕма Тотурухъ. Кин ӕхе финста йӕ фиди муггагбӕл – Годзойтӕбӕл.
 XVIII ӕноси астӕу Хуйманти муггагӕн сӕ фулдӕр хуӕст адтӕнцӕ киристон динбӕл. 
Тӕккӕ зундгоддӕр лӕгтӕ Хуйманти (Хайманти) муггагӕй адтӕнцӕ, уӕлдӕр ке кой кодтан, еци Хайманти Хайман – холери(талӕуи) незӕй адӕми ка фӕййервӕзун кодта; Хуйманти (Хайманти) Иналди – адӕмон хъайтар XIX ӕноси; Хуйманти Дрис – граждайнаг тугъди, уӕдта революций ӕзмӕлди архайӕг; Хуйманти (Хайманти) Василий – фӕскомцӕдесон раздзӕуӕг XX ӕноси 30-нӕймаг ӕнзти. Фӕстаг дууей номбӕл ес гъӕунгтӕ дӕр Ирӕфи райони Сурх-Дигори гъӕуи ӕма Кирови райони Ставд-Дорти гъӕуи.
Хуйманти муггагӕн Устур-Дигори гъӕуи адтӕй мӕсуг. 2000 анзмӕ лӕудтӕй Дигоргоми устурдӕр гъӕуи астӕу. Гъигагӕн, никкалдӕй ӕхе медӕг.
Хуйманти муггаги бӕласӕ фиццагидӕр искодта 1995-аг анзи Хуйманти Такъай фурт Тотраз. Бахаудтӕнцӕ ’ймӕ Хайманти муггаги фӕлтӕртӕ фӕстаг 240 анзи.
Хуйманти муггаги фӕлтӕртӕ Цӕгат Иристони Ирӕфи райони Устур-Дигори гъӕуи цӕрунцӕ 150 анзи фулдӕр, нури уӕнгӕ ма си ес цалдӕр хӕдзари. Аци муггагӕй беретӕ 1928 анзи ралигъдӕнцӕ Чикола, Сурх-Дигорӕ, Киристонгъӕумӕ. Нуртӕкки рӕстӕги Хуйманти муггагӕй берӕ цӕруй Дзӕуӕгигъӕуи, уӕдта ма Уӕрӕсей ӕндӕр горӕтти дӕр.
(Аци хабӕрттӕ нин сӕ муггаги туххӕй ракодта Хуйманти Петри фурт Борис, 1963 анзи игурд, 2019 анзи мартъий мӕйи).
 
ДЗИНАГЪА

Дзинагъай гъӕуи цардӕнцӕ муггӕгтӕ: Багъӕратӕ, Гӕзӕутӕ, Гобатӕ, Керчелатӕ, Къостантӕ, Легойтӕ, Малитӕ, Ортабайтӕ ӕма Хъужелтӕ.
Муггӕгтӕ ӕрбацудӕнцӕ Дзинагъай гъӕумӕ цӕрунмӕ, кенӕ ба равзурдӕнцӕ ӕндӕр муггӕгтӕй:
Багъӕратӕ. Ирон Нари коми Хасити муггагмӕ фӕззиндтӕй ӕртӕ ’нсувӕри: Багъӕра, Тогух ӕма Саула. Багъӕра Нарӕй ӕрбалигъдӕй цардагор Дигори коммӕ ӕма ӕрсабур ӕй Дзинагъай гъӕуи. Ами ӕхе номбӕл искодта ӕ муггаг – Багъӕратӕ, зӕгъгӕ. Уотемӕй Дзинагъай гъӕуи фӕззиндтӕй аци муггаг. 1886 анзи ма Багъӕрати муггагӕй цардӕй еунӕг бийнонтӕ – Дебуйи фурт Дзамболати бийнонтӕ.
Гӕзӕутӕ. Аци муггаг Дзинагъамӕ цӕрунмӕ ’рбафтудӕй Устур-Дигори гъӕуӕй, уордӕмӕ ба Ассийӕй. Гӕзӕути ӕрбаледзгути нӕмттӕ некебал зонуй, фал си Дзинагъай гъӕуи ба 1886 анзи цардӕй дууӕ хӕдзари – Алиййи дууӕ фурти: Мӕхӕмӕт – 56-анздзуд ӕма Гъуллӕ – 50-анздзуд. Фӕстагдӕр (фӕйнӕ рӕстӕгеми) фӕллигъдӕнцӕ Дур-Дурмӕ.
Малитӕ. Еу рӕстӕги, дан, Моски гъӕуӕй Малити Къесаон е ’ртӕ седзӕр сувӕллоней хӕццӕ ӕрбацудӕй Дзинагъай гъӕумӕ Гӕзӕутӕмӕ. Аци муггагмӕ ӕртӕ сувӕллони ислӕгтӕ ’нцӕ Берӕ рӕстӕгути еци ӕртӕ ’нсувӕри адӕм нимадтонцӕ Гӕзӕути муггагбӕл, фал си алкӕмӕн дӕр бийнонтӕ ку фӕззиндтӕй, уӕдта сӕ Малити муггаг сӕхебӕл ниффедар кодта.
Гобатӕ. Дзинагъай гъӕумӕ Гобатӕ ’рбалигъдӕнцӕ Туалти комӕй Гобати гъӕуӕй. Сӕхецӕн хӕстӕгбӕл нимайунцӕ Етдзати муггаг. Гобати муггагӕй Туалгомӕй фиццагидӕр катӕ ’рбалигъдӕй Дзинагъамӕ, уони нӕмттӕ некебал гъуди кӕнуй, фал, дан, уонӕй ка исӕнтӕстӕй, е ба адтӕй Цъира, уой фурт ба – Гига. Амӕн ба исӕнтӕстӕй ӕртӕ фурти: Чикарӕ, Бедзо ӕма Дарикъо. Уонӕн дӕр адтӕй фурттӕ ӕма кизгуттӕ. Бедзой уосӕ адтӕй Хуадонти кизгӕ Насупхан, ӕма син исӕнтӕстӕй цуппар фурти: Сланбег, Сланихъо, Бекир ӕма Биса. Бекири фурттӕ ба адтӕнцӕ: Амурхан, Урусхан, Бӕтдзӕу (Хакъиассӕ) ӕма Хъасун. Сланбег, Сланихъо ӕма Бисайӕн дӕр Дзинагъай гъӕуи адтӕй цӕуӕт ӕма цӕуӕти цӕуӕт, фал син сӕ нӕмттӕ ба таурӕхъгӕнӕг нӕ зонуй.
(Гобати муггаги равзурди туххӕй радзурдта 1992 анзи ахургӕнӕг 41-анздзуд Гобати Хакъиасси фурт Олег, Дзӕуӕгигъӕуи цӕрӕг).

Керчелатӕ. Керчелати муггаг равзурдӕй Кучити муггагӕй Тиби гъӕуи Уӕллагири коми. Кучити Черчел, дан, фустӕ гъӕуайгӕнгӕй, еу ӕхсӕвӕ берӕгъи рӕуонӕй рамардта ӕ еу ӕнсувӕри уоси ’рвади, фӕттоггин ӕй киндзи цӕгати хӕццӕ ӕма ин уордигӕй (Тибӕй) ледзгӕ ’рцудӕй. Ӕрбалигъдӕй Дигори коммӕ, уоми ба ӕрсабур ӕй Дзинагъай гъӕуи. Ами бацудӕй ихуӕрсти – лӕсгдзӕрӕни. Ӕ ихуӕрсти рӕстӕг Черчелӕн ку фӕййевгъудӕй, уӕд ӕй гъӕуи адӕм ӕрветгӕ кодтонцӕ, фал гъӕуи старшина ӕ фарс фӕцӕй, ӕма уой фӕрци байзадӕй Дзинагъай цӕргӕй. Ӕ муггаг ӕхе номбӕл искодта ӕма фӕззиндтӕй нӕуӕг муггаг – Керчелатӕ, зӕгъгӕ. Уосӕ ракурдта ӕма ин рацудӕй зӕнӕг. Черчели зӕнӕги нӕмттӕ феронх киндӕй, фал уонӕй ка исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ ӕртӕ хӕдзари хецауи: Деболай фурт Хъудайнат – 43-анздзуд, Бебиййи фурт Абе – 35-анздзуд ӕма Епрей фурт Хъубади – 33-анздзуд. Аци ’нсувӕртӕ берӕ рӕстӕгути фӕццардӕнцӕ Дзинагъай гъӕуи, муггаги адӕм дӕр фӕффулдӕр ӕнцӕ ӕма фӕллигъдӕнцӕ, сӕ еуетӕ – Секермӕ, иннетӕ ба – Толдзгунмӕ.
(Керчелати муггаги равзурди цубур истори радзурдта 1991 анзи Дзӕуӕгигъӕуи цӕрӕг 64-анздзуд Керчелати Тотурбег Габици фурт. Муггаги цӕргути нӕмттӕ ба ниффинстан Цӕгат Иристони архиви финститӕмӕ гӕсгӕ).

Къостантӕ. Дзинагъай гъӕумӕ ӕрбафтудӕнцӕ Туалгомӕй Хели гъӕуӕй, се ’нсувӕртӕбӕл нимайунцӕ Донифарси гъӕуи цӕрӕг Дзирати муггаг. 1886 анзи Къостанти муггагӕй Дзинагъай гъӕуи цардӕй еу бийнонтӕ – Чермени фурт Абрени бийнонтӕ. Абрен адтӕй Дзинагъай Къостанти фӕлтӕрти фидӕ (Къостани фӕсте).
(Къостанти муггаги равзурди цубур истори радзурдта 1990 анзи Дзинагъай гъӕуи цӕрӕг Къостанти Хаджеумари фурт Иуан).

Легойтӕ. Равзурдӕнцӕ Туйгъанти муггагӕй. Туйгъанти Генардухъ, дан, ӕ дуккаг уосӕ Легоййи рауагъта, ӕма Лего ӕ сувӕллони хӕццӕ ӕрцардӕй Дзинагъай гъӕуи. Сувӕллон ку ’сустур ӕй, уӕдта ин мадӕ муггаг равардта ӕхе номбӕл: Лего – Легойтӕ, зӕгъгӕ.
Ортабайтӕ. Дзинагъай гъӕумӕ Ортабайтӕ ’рбафтудӕнцӕ Ассийӕй. Муггаги фиддӕл Абай адтӕй ассийаг Абайти муггагӕй. Уоми, дан, кедӕр хӕццӕ фӕттоггин ӕй ӕма мӕрдгинтӕй ӕхе римӕхсуни туххӕй ӕрбалигъдӕй Дигори коммӕ, Дзинагъай гъӕумӕ. Ӕ нӕуӕг цӕрӕнбунати (Дзинагъай) е ’цӕг муггаги ном не ’сгъӕр кодта, ӕ ном ба исхудта Абай. Уой фӕсте Абай ӕ муггаг искодта Ортабайтӕбӕл, ӕма уотемӕй Дзинагъай гъӕуи фӕззиндтӕй аци муггаг.
Абайӕн ӕ фиццаг цӕуӕт Дзинагъай гъӕуи катӕ адтӕнцӕ, уони некебал гъуди кӕнуй. Фал муггаги хестӕртӕ ба дзорунцӕ, зӕгъгӕ, дан, уонӕй сӕ еу адтӕй Алий, уомӕн ба исӕнтӕстӕй ӕртӕ фурти: Алибег, Аслӕнбег ӕма Дохчихъо, уӕдта цуппар кизги.
Алибегӕн исӕнтӕстӕй ӕртӕ фурти: Афӕхъо, Сослӕнбег ӕма Гӕлӕу. Аслӕнбегӕн ба ӕ уосӕ Соскъити кизгӕй исӕнтӕстӕй цуппар фурти: Дзота, Темболат, Хаджеумар ӕма Уӕрки. (Абай, Алибег, Аслӕнбег ӕма Дохчихъой нӕ нимайгӕй, аци авд ӕнсувӕри Ортабайти абони фӕлтӕртӕн адтӕнцӕ сӕ фиццаг фиддӕлтӕ).
(Ортабайти муггаги равзурди цубур истори радзурдта 1992 анзи раздӕр Дзинагъай, уой фӕсте Дзӕуӕгигъӕуи горӕти цӕрӕг 63-анздзуд Ортабайти Хаджеумари фурт Дзанхот).

Туйгъантӕ. Туйгъанти муггаги адӕм Дзинагъамӕ исӕфтудӕнцӕ Тъӕпӕн Дигорӕй, Мӕхчески гъӕуӕй. Туйгъан адтӕй Баделиати Баделий фурт, ӕлдар. Дзинагъай гъӕуи балхӕдтонцӕ зӕнхитӕ, исаразтонцӕ цӕрӕн хӕдзӕрттӕ ӕма ӕлдареуӕг кодтонцӕ. Туйгъантӕй ма 1886 анзи адтӕй еу бийнонтӕ – Генардухъи фурт Бесей бийнонтӕ. Еци анз фӕллигъдӕй Текъати гъӕумӕ.
Хъужелтӕ. Еу лӕг, дан, ӕ ном Хъужел, зӕгъгӕ, кӕддӕр Ассийӕй Донифарси гъӕумӕ ӕ ’рбалигъдӕй. Ами ӕ муггаг ӕхе номбӕл искодта, уосӕ ракурдта, райгурдӕй син фурт – Налухъ. Хӕстӕг рӕстӕгмӕ Налухъи мадӕ ӕма фидӕ рамардӕнцӕ, ӕхуӕдӕг ба ӕ цӕрӕнбунат Донифарсӕй Дзинагъамӕ раййивта. Ракурдта уосӕн Къостанти кизги. Уоци силгоймагӕй Налухъӕн райгурдӕй дууӕ кизги (сӕ еу си лӕгмӕ ’рцудӕй Гобатӕмӕ, иннӕ ба – Хъӕдохтӕмӕ), фурт син не ’сӕнтӕстӕй. Налухъи кадӕр рамардта, ӕма ӕ уосӕ Къостанон дуккаг хатт лӕгмӕ ’рцудӕй Найфонти Буцомӕ, райгурдӕй син фурт Хъурман. Уой ӕ фиди муггагбӕл – Найфонтӕбӕл нӕ бауагъта ниффинсун ӕ мадӕ, фал ӕй ниффинсун кодта Хъужелтӕбӕл. Кӕд Найфонти Буцойӕй райгурдӕй, ӕ мадӕ ба адтӕй Къостантӕй, Хъужелтӕ ин тогӕй хӕстӕг нӕбал адтӕнцӕ, уӕддӕр ӕхуӕдӕг Хъурман, ӕ фурт Берди, уой фурттӕ ӕма фурти фурттӕ, уӕдта сӕ цӕуӕт, сӕ муггаг нимайунцӕ ӕма хӕссунцӕ Хъужелтӕбӕл.

(Хъужелти муггаги равзурди цубур истори нин радзурдта Дзинагъай гъӕуи цӕрӕг 95-анздзуд Тагъати Цӕраййи фурт Муссӕ).

НӔУӔГГЪӔУ

Нӕуӕггъӕуи цардӕнцӕ муггӕгтӕ: Бекъуртӕ, Зехъетӕ, Кертантӕ, Гацолатӕ, Гӕтӕгтӕ, Соскъитӕ, Сументӕ, Тетцойтӕ ӕма Хамихъотӕ.

Гиголатӕ, Кертантӕ, Соскъитӕ ӕма Сументӕ. Рагон таурӕхътӕмӕ гӕсгӕ, ранимад муггӕгти фиддӕлтӕ Гацол, Кертан, Соскъи ӕма Суме адтӕнцӕ ’нсувӕртӕ, еу мадӕ ӕма фиди фурттӕ, цардӕнцӕ Ассий, Чегеми коми. Ӕнсувӕртӕн еу уӕхӕни Ассийӕй ледзгӕ ’рцудӕй, сӕ еу ӕнсувӕри къохӕй, дан, ецирдигон лӕг ке фӕммардӕй, уомӕ гӕсгӕ. Цуппар ӕнсувӕри дӕр ӕрбалигъдӕнцӕ Дигори коммӕ ӕма ’рсабур ӕнцӕ Нӕуӕггъӕуи. Кертан ӕма Суме Дигори коми берӕ нӕбал фӕццардӕнцӕ, фӕллигъдӕнцӕ: Кертан – Чиколамӕ, Суме ба – Киристонгъӕумӕ. Сӕ муггӕгтӕ сӕ нӕмттӕмӕ гӕсгӕ искодтонцӕ, ӕма уотемӕй фӕззиндтӕнцӕ: Чиколай – Кертантӕ, Киристонгъӕуи ба – Сументӕ. Кертантӕй, дан, Чиколай равзурдӕй Увжихъоти муггаг дӕр. Етӕ дӕр ами иссӕнцӕ бундорон цӕргутӕ.
Нӕуӕггъӕуи ба цӕргӕ байзадӕнцӕ дууӕ ’нсувӕри – Гацол ӕма Соскъи. Аци ’нсувӕртӕ дӕр сӕ муггӕгтӕ сӕхе нӕмттӕбӕл искодтонцӕ, ӕма Нӕуӕггъӕуи дӕр фӕззиндтӕнцӕ Гацолатӕ ӕма Соскъити муггӕгтӕ.
Нур ба Гацолатӕ ӕма Соскъити муггӕгги туххӕй лӕмбунӕгӕй.
Гацолатӕ. Гацолӕн Нӕуӕггъӕуи адтӕй ӕнсувӕр Уллон. Еу къуар рӕстӕги Гацол ӕма Уллон еумӕ рацардӕнцӕ, уӕдта байурстонцӕ ӕма иссӕнцӕ дууӕ ӕзнӕми (аули). Еу ӕзнӕми фидӕ адтӕй Гацол, иннемӕн ба – Уллон. Уллони ӕзнӕми ном худтонцӕ сӕ фиди номӕй – Уллонтӕй, иннӕ ӕзнӕми ном ба байзадӕй Гацолатӕй.
Гацолӕн Нӕуӕггъӕуи исӕнтӕстӕй фурт Басил, уомӕн ба – Байболи, уой фурт – Будту, Будтуйӕн – Саукуй, Дзасарбег ӕма Габо, уӕдта еу кизгӕ Гуӕсӕма (Дадтети уосӕ).
Саукуййӕн ӕ уосӕ Гобети кизгӕ Госиахъӕй исӕнтӕстӕй цуппар фурти: Дзамболат, Темболат, Аслӕмурзӕ (Бӕза) ӕма Урусбий, уӕдта ӕртӕ кизги: Гуассӕ (ӕрцудӕй Легойтӕмӕ), Насупхан (Бӕлотӕмӕ) ӕма Фатимӕ.
Будтуй дуккаг фурт Дзасарбегӕн фурт не ’сӕнтӕстӕй, адтӕй ин фондз кизги: Госе (Малити уосӕ), Сӕлимӕт (Софья, Будайти уосӕ), Сурме (Габети уосӕ), Госга (Хӕмицати уосӕ) ӕма Ӕлмусхан (фиццаг ӕрцудӕй Гӕзӕутӕмӕ, уӕдта – Золойтӕмӕ).
Будтуй ӕртиккаг фурт Габойӕн исӕнтӕстӕй дууӕ фурти: Абисал (Биса) ӕма Амурхан (Муха), уӕдта цуппар кизги: Фӕрдӕуз (ӕрцудӕй Хамихъотӕмӕ), Делетхан (Кики) – Гобатӕмӕ), Даха (Тагъатӕмӕ) ӕма Далий (Хӕмицатӕмӕ).
Габой фурт Абисалӕн (Бисайӕн) ӕ уосӕ Салӕгати кизгӕй (ӕ ном Майрӕнхъӕз) исӕнтӕстӕй ӕхсӕз фурти: Хадзимурзӕ, Батӕрбег, Михел, Аслӕнбег (рамардӕй ӕригонӕй), Гадзимӕт ӕма Хадзисмел, уӕдта фондз кизги: Залина, Лезинка, Замеркӕ, Замирӕ ӕма Лизӕ. Дуккаг ӕзнӕми (аули) фидӕ кӕд Уллонти муггаг хаста, уӕддӕр сӕ муггаг ба адтӕй ӕма абони дӕр ӕй Гацолатӕй.
Уллонӕн адтӕй фурт Айтег (Алий), уой фурттӕ ба – Бузар ӕма Хириу. Бузарӕн ӕ уосӕ Кцойти кизгӕй исӕнтӕстӕй ӕртӕ фурти: Мӕхӕмӕт, Цӕппо ӕма Смали.
Мӕхӕмӕтӕн Тагъати кизгӕй (ӕ ном Черкес) райгурдӕй ӕртӕ фурти: Слангери (Сиго), Сланбег ӕма Гаге, уӕдта дууӕ кизги: Мерет (ӕрцудӕй лӕгмӕ Озитӕмӕ) ӕма Елиса (ӕрцудӕй Дзекъойтӕмӕ).
Бузари дуккаг фурт Цӕппойӕн ӕ уосӕ Багъӕрати кизгӕй исӕнтӕстӕй дууӕ фурти – Садуллӕ ӕма Бебпай, уӕдта еу кизгӕ – Саринкъа (ӕрцудӕй лӕгмӕ Цӕрикъатӕмӕ).
Бузари ӕртиккаг фурт Смали адтӕй Малити сиахс, ӕ уоси ном хундтӕй Минӕ. Аци уосӕй Смалийӕн исӕнтӕстӕй дууӕ фурти – Тазӕрет ӕма Боцмӕн, уӕдта еу кизгӕ, ӕ ном Оличкӕ, лӕгмӕ ’рцудӕй Хамихъотӕмӕ.
Нур ба Айтеги дуккаг фурт Хириуи цӕуӕти туххӕй.
Хириуӕн адтӕй ӕртӕ фурти: Темурци, Темурухъ ӕма Техъан, уӕдта кизгӕ Сурме (Гӕзӕнти уосӕ).
Темурцийӕн адтӕй еунӕг фурт – Муссӕ ӕма дууӕ кизги: Нагъуӕ (Хамихъоти уосӕ) ӕма Данӕ (Гобети уосӕ).
Темурухъӕн адтӕй ӕртӕ фурти: Майрӕн, Андрей ӕма Баграт, уӕдта дууӕ кизги: Навескӕ (Елойти уосӕ) ӕма Розӕ (Дадтети уосӕ).
Хириуи ӕртиккаг фурт Техъанӕн исӕнтӕстӕй ӕртӕ фурти: Темболат, Цӕлик ӕма Алибег, адтӕй ма ин дууӕ кизги дӕр, сӕ еу Улинӕ (Дадтети уосӕ), инней ном ба хуннуй Рая.
Уӕлдӕр ранимад ӕнсувӕртӕн дӕр (Гацолати – Уллонти) Нӕуӕггъӕуи ӕнтӕстӕй цӕуӕт ӕма цӕуӕти цӕуӕт, фӕстагмӕ Гацолати муггаги адӕм Нӕуӕггъӕуи исберӕ ’нцӕ, сӕ цард исзин ӕй, сӕ еумӕйаг зӕнхитӕ сӕ фагӕ нӕбал адтӕнцӕ, уомӕ гӕсгӕ ба си амал кӕмӕн фӕууидӕ, етӕ аулгай лигъдӕнцӕ хуӕздӕр цардагор будури гъӕутӕ ӕма горӕттӕмӕ. Фӕйнӕ рӕстӕгей дӕргъи фӕллигъдӕнцӕ сӕ еуетӕ Киристонгъӕумӕ, иннетӕ – Дур-Дурмӕ, Секермӕ, Сурх-Дигорӕмӕ, Чиколамӕ... Абони Гацолати фӕлтӕртӕ цӕрунцӕ ранимадӕй уӕлдай ма Дзӕуӕгигъӕуи, Мӕску ӕма Нальчикки горӕтти. Сӕ райгурӕн гъӕу Нӕуӕггъӕуи ба ма абони дӕр ес цӕргутӕ.
(Гацолати муггаги равзурди цубур истори радзурдтонцӕ: 1991 анзи Беслӕни горӕти цӕрӕг 69-анздзуд Гацолати Техъани фурт Цӕлик ӕма Дигори горӕти цӕрӕг 65-анздзуд Гацолати Батӕрбеги фурт Геуӕрги).

Уӕлдӕр ранимад ӕхсӕз муггаги равзурди цубур историй туххӕй ес ӕндӕр хузи таурӕхъ дӕр.
Цуппар ӕнсувӕри: Фертон, Кертан, Увжихъо ӕма Сумей – цардӕнцӕ Ассий. Уоми кедӕр хӕццӕ фӕттоггин ӕнцӕ ӕма, мард лӕги хӕстӕгутӕй тӕрсгӕй, ӕрбалигъдӕнцӕ Дигори коммӕ. Фертон ӕрцардӕй Нӕуӕггъӕуи; Кертан, Увжихъо ӕма Сумей ба – Къуссуй гъӕуи. Фӕстаг ӕртӕ лӕги Къуссуй гъӕуи берӕ рӕстӕг нӕ фӕццардӕнцӕ, фӕллигъдӕнцӕ ӕндӕр рауӕнтӕмӕ: Кертан ӕма Увжихъо – Чиколамӕ, Сумей ба фӕллигъдӕй Киристонгъӕумӕ. Уомити сӕ нӕмттӕбӕл сӕ муггӕгтӕ искодтонцӕ, ӕма фӕззиндтӕнцӕ муггӕгтӕ: Чиколай – Кертантӕ ӕма Увжихъотӕ; Киристонгъӕуи (нури Дигорай горӕти) ба – Сументӕ.
Нур ба цуппӕрӕймаг ӕнсувӕр Фертони туххӕй: Фертонӕн Нӕуӕггъӕуи исӕнтӕстӕй дууӕ фурти: Гацол ӕма Соскъи. Аци дууӕ ’нсувӕри дӕр сӕ нӕмттӕбӕл сӕ муггӕгтӕ искодтонцӕ, ӕма уотемӕй Нӕуӕггъӕуи фӕззиндтӕнцӕ муггӕгтӕ: Гацолатӕ ӕма Соскъитӕ. Гацолӕн ӕ цӕуӕт ӕма цӕуӕти цӕуӕтӕй катӕ ’сӕнтӕстӕй, уони фиццаг таурӕхъи радзурдтан.
Соскъитӕ ӕма Бекъуртӕ. Соскъити муггаги фиддӕл Соскъийӕн Нӕуӕггъӕуи исӕнтӕстӕй фурт Багъеу, уомӕн ба дууӕ фурти: Бадзи ӕма Бодзой.
Бодзойи цӕуӕтӕй равзурдӕй Соскъити муггаг, Бадзийӕй ба – Бекъурти муггаг. Бекъурти Бекъурӕн Гокъонати кизгӕй исӕнтӕстӕй ӕртӕ фурти: Созо, Фацбай ӕма Басиат. Созо рамардӕй, байзадӕй ин Тетцоонӕй дууӕ кизги, фурт ин не ’сӕнтӕстӕй. Фацбайӕн ӕ уосӕ Гобети кизгӕй исӕнтӕстӕй фондз фурти: Хъайсӕн, Хадзимӕт, Георги, Гугъгъо ӕма Хуйман. Басиатӕн ба ӕ уосӕ Тагъаонӕй исӕнтӕстӕй еунӕг фурт Тӕкъа, уомӕн ба Хъӕдохти кизгӕй райгурдӕй цуппар фурти: Гӕбула, Тотурбег, Аслӕнбег ӕма Аврам.
 (Аци дуккаг таурӕхъ радзурдта 1992 анзи Беслӕни горӕти цӕрӕг 68-анздзуд Бекъурти Гугъгъой фурт Ефим).

1886 анзи ӕрфинсти бӕрӕггӕнӕнтӕмӕ гӕсгӕ ба, еци анз Соскъитӕй ӕрфинстмӕ бахаудтӕй Гуйман – 53-анздзуд ӕма Дзасарбег – 48-анздзуд, сӕ дууӕ дӕр Гагиййи фурттӕ, Бекъуртӕй ба – Фацбай Бекъури фурт – 42-анздзуд.
Гӕтӕгтӕ. Гӕтӕгтӕ Цӕргӕсти ӕлдӕрттӕй равзурдӕнцӕ, Нӕуӕггъӕумӕ ӕрбалигъдӕнцӕ Къуссуй гъӕуӕй. Муггаг Цӕргӕсатӕй куд равзурдӕй, уой туххӕй ба финстан раздӕр, Къуссуй гъӕуи муггӕгти равзурди хабӕрттӕ ку дзурдтан, уӕд. Гӕтӕгти муггаги равзурд иннӕ таурӕхъгӕнгутӕ дзорунцӕ ӕндӕр хузи, сӕ муггаги фиддӕл Гӕтӕг, дан, Нӕуӕггъӕумӕ ’рбафтудӕй Ассийӕй, фал, куд ӕма цӕмӕ гӕсгӕ ’рбафтудӕй Нӕуӕггъӕумӕ, уӕдта, ӕ муггаг кӕмӕй адтӕй, уони туххӕй ба таурӕхъгӕнгутӕ неци зонунцӕ.
(Таурӕхъ радзурдта 1990 анзи сентябри мӕйи Дзинагъай гъӕуи цӕрӕг 95-анздзуд Тагъати Муссӕ Цӕраййи фурт).

Зехъетӕ. Ӕрбафтудӕнцӕ Нӕуӕггъӕумӕ Ассийӕй. Ами цардӕнцӕ цалдӕр хӕдзаремӕй гъӕуӕй еуварсдӕр Бӕртуй коми фахсбӕл. Еу уӕхӕни сӕбӕл зӕйӕ рацудӕй ӕма сӕ фӕлласта. Фӕййервазтӕнцӕ ма си еу хӕдзари бийнонтӕ, фал си цӕрун ба нӕбал ӕнгъизтӕй. фӕндӕ сӕ адтӕй гъӕуи хӕдзарӕ исаразун ӕма ’рцӕрун, фал сӕ гъӕуи ’рцӕрун ба Хамихъотӕ нӕ бауагътонцӕ. Ӕндӕр амал син ку нӕбал адтӕй, уӕд хӕдзарӕ исаразтонцӕ Бӕртуй коми. Уоми еу къуар рӕстӕги рӕцардӕнцӕ, фал си нӕ адтӕй фагӕ хумзӕнхитӕ, уӕдта сӕ хъор кодтонцӕ ӕрдзи карз миутӕ (дунгитӕ, уарунтӕ), ӕма сӕ цӕрӕнбунат, сӕ хӕдзӕрттӕ ниууагътонцӕ ӕма фӕллигъдӕнцӕ Чиколай гъӕумӕ. Еци цӕрӕнбунат ма абони дӕр Нӕуӕггъӕуи цӕргутӕ хонунцӕ «Зехъети гъӕууат». Ассийӕй Нӕуӕггъӕумӕ ци рӕуонӕй ӕрбалигъдӕнцӕ, катӕ адтӕнцӕ, уӕдта, уоми сӕ муггаг куд равзурдӕй, уони ба неке зонуй. Неке зонуй, дигорон Зехъетӕ ӕма уруссаг Зехъети ’хсӕн циуавӕр бастдзийнадӕ ес, уой дӕр.
(Зехъети муггаги туххӕй радзурдтонцӕ Дзинагъай гъӕуи цӕрӕг 95-анздзуд Тагъати Муссӕ Цӕраййи фурт 1990 анзи ӕма Дзӕуӕгигъӕуи горӕти цӕрӕг 65-анздзуд Хамихъоти Хамбиййи фурт Агубе 1992 анзи).

Тетцойтӕ. Равзурдӕнцӕ Устур-Дигори зилди Гӕтдзитӕ ӕма Нафити муггӕгтӕй, аци муггӕгтӕ ба уордӕмӕ ӕрбафтудӕнцӕ Ассийӕй. Тетцойтӕ Нӕуӕггъӕумӕ ’рбалигъдӕнцӕ Ӕхсӕргинӕй, ардигӕй ба еуетӕ фӕллигъдӕнцӕ Чиколамӕ, иннетӕ ба – Киристонгъӕумӕ (нури Дигорай горӕтмӕ).
Хамихъотӕ. Муггаги фиддӕл Хамихъо цардӕй Гурдзий Рехуати гъӕуи, ӕ муггаг адтӕй Руситӕй. Уоми, дан, син адтӕй муггаги мӕсуг. Хамихъо цӕмӕдӕр гӕсгӕ рамардта сӕ гъӕуккаг еу кънйази, ӕма ин уомӕ гӕсгӕ ледзгӕ ’рцудӕй Рехуатӕй. Ӕрбалигъдӕй е ’ртӕ фуртей хӕццӕ Дигори коммӕ ӕма ’рцардӕй Гулӕри коми Нӕуӕггъӕуи. Еци гъӕуи, дан, Хамихъой размӕ цӕрӕг нӕма адтӕй. Хамихъо Нӕуӕггъӕуи ӕ муггаг ӕхе номбӕл искодта, ӕма уотемӕй фӕззиндтӕй Хамихъоти муггаг. Хамихъой хӕццӕ Гурдзийӕй ӕрбалигъдӕнцӕ ӕ фурттӕ: Цӕгъур, Мӕхӕмӕт (Бабай) ӕма Сонгъур. Сонгъур ӕ лӕги карӕни ӕ фидӕй рахецӕн ӕй ӕма Кӕсӕгмӕ фӕллигъдӕй, уоми кӕсгон кизгӕ ’рхудта, ӕ муггаг ӕхе номбӕл – Сонгъуртӕбӕл искодта ӕма иссӕй кӕсгон Сонгъурти муггаги фиддӕл. Фӕстаг рӕстӕгути Сонгъуртӕ цардӕнцӕ Кӕсӕги – дуккаг Лескени. Сӕ байзайӕггӕгтӕ абони дӕр зонунцӕ Дигори Хамихъоти хӕццӕ сӕ хӕстӕгдзийнадӕ.
 Хамихъой иннӕ дууӕ фурти Цӕгъур ӕма Мӕхӕмӕт (Бабай) ба цӕргӕ байзадӕнцӕ Нӕуӕггъӕуи, исӕнтӕстӕй син цӕуӕт ӕма цӕуӕти цӕуӕт. Цӕгъур ӕма Мӕхӕмӕт нимад цӕунцӕ абони Хамихъоти берӕ фӕлтӕртӕн Хамихъой фӕсте сӕ фиццаг фиддӕлтӕбӕл.
Цӕгъурӕн ӕ уосӕ адтӕй Охъазти кизгӕ, уой хӕццӕ еумӕ рацардӕнцӕ еу минкъий рӕстӕг, уӕдта Цӕгъур рамардӕй, ӕ уосӕ Охъазон ба байзадӕй ӕнӕуодбарӕй. Охъазонӕн йӕ афонӕ ку ’рхъӕрттӕй, уӕд ин Басилти ’хсӕви райгурдӕй биццеу, ӕма ’йбӕл исӕвардтонцӕ ном Басил. Исгъонбӕл ӕй кодта ӕ мадӕ, ислӕг ӕй, уосӕ ракурдта Ӕхсӕуи гъӕуккаг Найфонти кизги, ӕма ин уомӕй исӕнтӕстӕй дууӕ фурти: Мали ӕма Бӕза, уӕдта еу кизгӕ (ӕрцудӕй лӕгмӕ Уруймӕгтӕмӕ). Уой фӕсте Басил байурста ӕ фиди ӕнсувӕр Мӕхӕмӕтӕй. Иурсти ин лӕвӕрд ӕрцудӕй мулк ӕма хӕдзӕртти дуккаг хай, хестӕйрагӕн ба ма – куройнӕ ӕма мос (ӕ фидӕ Цӕгъур ӕнсувӕрти хестӕр ке адтӕй, уомӕ гӕсгӕ). Басили фурт Малийӕн Гобети кизгӕй исӕнтӕстӕй дууӕ фурти: Гӕлӕу ӕма Цӕрай. Гӕлӕуӕн бийнонтӕ нӕма адтӕй, уотемӕй рамардӕй (зӕйӕ ’й фӕлласта). Бӕзайӕн ба Хӕмицати кизгӕй исӕнтӕстӕй цуппар фурти: Беслӕн, Урусбий (Къуппӕ), Хъӕрӕсе ӕма Майрӕн, уӕдта дууӕ кизги.
Нур ба Хамихъой дуккаг фурт Мӕхӕмӕти (Бабай) цӕуӕти туххӕй.
Мӕхӕмӕтӕн адтӕй дууӕ уоси, ӕ фиццаг уосӕ адтӕй Гобети кизгӕ, дуккаг уосӕ ба – Тъурити кизгӕ. Мӕхӕмӕтӕн (Бабайӕн) Гобети кизгӕй исӕнтӕстӕй цуппар фурти: Тӕкъо, Ораз, Бӕлцу ӕма Дзанболат, уӕдта еу кизгӕ (лӕгмӕ ’рцудӕй Зӕгӕлтӕмӕ). Ӕ дуккаг уосӕ Тъурити кизгӕй ба еунӕг фурт – Геуӕрги.
Тӕкъо адтӕй Хъӕдохти сиахс ӕма ин уомӕй исӕнтӕстӕй цуппар фурти: Хакъяссӕ, Даде, Гакъин ӕма Дзигъи, уӕдта – дууӕ кизги.
Оразӕн ба адтӕй дууӕ уоси, ӕ фиццаг уосӕ Гобаонӕй ин адтӕй дууӕ фурти: Како ӕма Хъасболат, уӕдта ӕхсӕз кизги. Ӕ дуккаг уосӕ Етдзаонӕй дӕр – дууӕ фурти: Елбиздухъ ӕма Дзундӕ (фазӕнттӕ).
Мӕхӕмӕти цуппӕрӕймаг фурт Дзанболат ба рамардӕй, уосӕ ин нӕма адтӕй, уотемӕй.
Мӕхӕмӕти ӕртиккаг фурт Бӕлцуйӕн дӕр адтӕй дууӕ уоси. Ӕ фиццаг уосӕ Бетрозти кизгӕй ин исӕнтӕстӕй дууӕ фурти: Хъӕвдун ӕма Хазбий, уӕдта еу кизгӕ Кябӕ (ӕрцудӕй Гацолатӕмӕ). Бӕлцуй дуккаг уосӕ ба адтӕй Дур-Дури гъӕуккаг Хъубадти кизгӕ. Уомӕй ин исӕнтӕстӕй еунӕг фурт Хамбий, уӕдта дууӕ кизги: Хангуассӕ (Салхъазанти уосӕ) ӕма Хуре (Мостити уосӕ).
Хамихъоти муггаги адӕм фӕстагмӕ Нӕуӕггъӕуи цӕргӕй нимӕдзӕй исберӕ ’нцӕ. Уӕлдӕр ранимад ӕнсувӕртӕн дӕр ӕнтӕстӕй цӕуӕт ӕма цӕуӕти цӕуӕт, цардӕнцӕ еумӕ берӕгӕйттӕй, сӕ еумӕйаг зӕнхитӕ син Нӕуӕггъӕуи нӕбал фагӕ кодтонцӕ, сӕ цард исзин ӕй, ӕма си амал кӕмӕн фӕууидӕ, етӕ аулгай сӕ цӕрӕнбунӕттӕ ӕййивтонцӕ будури гъӕутӕ ӕма горӕттӕмӕ. Фӕллигъдӕнцӕ фӕйнӕ рӕстӕги еу аул Лескенмӕ, иннӕ – Киристонгъӕумӕ, Секермӕ, Сурх-Дигорӕмӕ...	
Сӕ райгурӕн гъӕу Нӕуӕггъӕу ӕма Дзинагъай ба ма абони дӕр Хамихъоти муггагӕй цӕрунцӕ цалдӕр бийнонти.
(Хамихъоти муггаги равзурди цубур истори радзурдта 1992 анзи Дзӕуӕгигъӕуи цӕрӕг 65-анздзуд Хамихъоти Хамбиййи фурт Агубе).

ӔХСӔУӔ

Дигори коми Ӕхсӕуи гъӕу ӕвӕрд ӕй Устур-Дигори зилди ӕртӕ комей астӕу, Ирӕфи донӕн ӕ галеу фарси, паддзахи надмӕ хӕстӕг, ӕ цӕгатварс уайуй Билӕги дон.
Ӕхсӕуи гъӕумӕ фондз километри хӕстӕгдӕр гъӕу нӕййес. Административон ӕгъдауӕй Ӕхсӕуи гъӕу хауй Гулӕри гъӕууон советмӕ (10 км)..
Гъӕуӕн йӕ арӕнтӕ ’нцӕ: цӕгатирдигӕй – Донифарси зӕнхитӕ, хорнигулӕнирдигӕй – Асси, хорискӕсӕнирдигӕй – Ирӕфи дон, хонсарӕрдигӕй ба – Устур-Дигори зӕнхитӕ.
Рагон цӕргутӕ гъӕу ниввардтонцӕ хонхи рӕбун, къулдуни тегъӕбӕл. Сӕ хӕдзӕрттӕ ӕма сӕ мӕсгутӕ аразтонцӕ федар ӕма бӕрзонд рауӕнти, уомӕ гӕсгӕ: фиццагидӕр, знӕгтӕй сӕхе гъӕуай кӕнуни туххӕй, гъӕу «къӕхти буни» ӕвӕрд адтӕй, кӕмттӕй имӕ алли афони дӕр тухгӕнгути бон адтӕй фӕззиннун, дуккагӕй ба, гъӕумӕ хӕстӕг ӕндзӕртӕ сӕхецӕн хумзӕнхитӕн аурстонцӕ.
Цӕмӕй се ’знӕгти фӕссурдтайуонцӕ, уой туххӕй ба сӕ гъудӕй мӕсгутӕ. Гъӕуи, ефстаг хӕдзӕрттӕй уӕлдай, алли муггагӕн дӕр адтӕй мӕсуг. Минкъий гъӕу уогӕй си банимайун ӕнгъезуй дӕсӕй фулдӕр мӕсуги бунӕттӕ. Сакъитӕ, Телӕхъуртӕ, Зуратӕ, Бузойтӕ ӕма Цалити муггӕгти мӕсгутӕ ба ма абони дӕр лӕуунцӕ сӕ бунӕтти гъӕуи хурфи ӕма йӕ алливарс ӕрдӕг ихӕлдтитӕй.
Гъӕуи алливарс ма ес берӕ рагон уобӕйттӕ, циртдзӕвӕнтӕ ӕма уӕлмӕрдтӕ, уонӕмити циуавӕр адӕмтӕ ӕвӕрд ӕрцудӕнцӕ, уони гъӕуи цӕргутӕ хуарз нӕ зонунцӕ, фал ӕнгъӕл ӕнцӕ, цума си ӕвӕрд ӕрцудӕнцӕ, еминӕй ка фӕццӕгъдуни ’й, еци рагон царциати адӕмтӕ... Куд иннӕ гъӕути цӕргутӕ Дигоргоми, уотӕ Ӕхсӕуи гъӕуи рагон цӕргутӕ дӕр Хуцау, Уасгерги ӕма иннӕ изӕдтӕбӕл ӕууӕндтӕнцӕ, кувтонцӕ сӕмӕ алли муггаг, кенӕ ба алли хӕдзарӕ дӕр алке ӕхе ковӕндони, уӕдта гъӕуи еумӕйаг ковӕндӕнтти; киристон дин дӕр, дан, ӕрӕгиӕутти райстонцӕ. Уой фӕсте дӕр гъӕуи цӕргутӕ фулдӕр ӕнхӕст кодтонцӕ сӕ рагон муртакк дини ’гъдӕуттӕ
Хумзӕнхитӕй Ӕхсӕуи цӕргутӕ мӕгургомау адтӕнцӕ, фал син адтӕй берӕ игуӕрдӕнтӕ, уӕдта фонси хезнитӕ: Билӕги коми, гъӕуи ӕма Ирӕфи дони алливарс, гъӕди ӕрдозти. Уони фӕрци цӕргутӕн сӕ бон адтӕй берӕ фонс дарун.
Гъӕумӕ гъӕдӕ идард нӕй, ласун си ’нгъизтӕй хуарз аразӕн гъӕдирмӕг, уӕдта содзунмӕ сог. Гъӕуи цӕргутӕ раги балӕдӕрдтӕнцӕ рӕзӕ бӕлӕсти пайда, ӕма абони алли хӕдзари цори дӕр ес хуарз рӕзи дзӕхӕрадонӕ.
Гъӕуи, уӕдта гъӕуӕн ӕ алливарс кӕмтти ӕрдзӕ рӕсугъд ӕма зӕрдесгӕ хуарз ӕй, уӕлдӕф ӕма и уайгӕдӕнттӕ – кӕдзос, еци дӕнттӕ кӕсалгӕй – гъӕздуг, уомӕ гӕсгӕ ба сӕрди мӕйти берӕ адӕм ӕрцӕуй Ӕхсӕуи гъӕумӕ уолӕфунмӕ (цъетемӕ).
Ӕхсӕуи гъӕуи цӕргутӕй фегъосун ӕнгъезуй берӕ рагон дессаг таурӕхътӕ ӕма хабӕрттӕ, уонӕй мин Сакъити зӕронд лӕг Геуӕрги радзурдта еу таурӕгъ. Раги кӕддӕр, дан, гъӕумӕ фӕззиндтӕй, адӕмтӕ биз-биз кӕмӕй кодтонцӕ, еци Ӕхсахъ-Темур ӕ уорс ӕфсӕйнаг базургин бӕхбӕл. Еци рӕстӕги Ладарти авд ӕнсувӕрей еунӕг хуӕрӕ дон хӕссунмӕ ’рцудӕй Билӕги донмӕ. Дон къосӕй есунмӕ куд гъавта и кизгӕ, уотӕ Ахсахъ-Темур ӕ цори февзурстӕй, бӕхмӕ ’й исиста ӕма ’й фӕххаста. Бӕхи къӕхти гъӕр ку байгъустӕй кизги ’нсувӕртӕмӕ, уӕд ӕй авдемӕй дӕр расурдтонцӕ, ку ’ймӕ ниххӕстӕг ӕнцӕ, уӕдта Асахъ-Темур искувта: «О Хуцаутти Хуцау, нӕ мӕ ниууадздзӕнӕнцӕ зӕнхи цъарӕбӕл, корун ди, Хуцау, ӕма мӕ арвмӕ исесӕ». Хуцау ин ӕ коммӕ бакастӕй, исӕй иста арвмӕ ӕма ’й стъалу фестун кодта, еци стъалуй уӕдӕй фӕстӕмӕ адӕм хонун байдӕдтонцӕ «Ахсахъ-Темур» (Полярная звезда), зӕгъгӕ. Авд ӕнсувӕри ку базудтонцӕ, сӕ хуӕри скъӕфӕг кизги хӕццӕ арвмӕ фӕттахтӕй, зӕгъгӕ, уӕд етӕ дӕр Хуцауӕй ракурдтонцӕ, цӕмӕй уони дӕр исистайдӕ арвмӕ, иссӕ иста ӕма уони дӕр авд стъалуй фестун кодта, сӕ ном – дигоронау – Ладартӕ. Арвбӕл еци авд ӕнсувӕри (стъалуй) алли ’хсӕвӕ дӕр баййафунмӕ гъавунцӕ Ахсахъ-Темури, зелунцӕ ибӕл, фал сӕ бон ба нӕй ӕ баййафун. Ку бауӕгӕ унцӕ сорунӕй, уӕдта бони рохси уолӕфунцӕ, ӕхсӕвӕ бабӕй ӕй нӕуӕгӕй сорун байдайунцӕ.
Еци гъуддаг, дан, раги адтӕй, ӕма ’й уӕдӕй ардӕмӕ цӕмӕннӕ нӕма баййафтонцӕ, ӕма, дан, ӕй кӕд баййафдзӕнӕнцӕ?.. Ӕвӕдзи, некӕд.
Дуккаг таурӕхъ ба мин Геуӕрги радзурдта сӕхе Сакъити муггаги туххӕй. Загъта мин, зӕгъгӕ, таурӕхъ адтӕй ӕцӕг, еци ’намонд гъуддаг ӕцӕгӕйдӕр ӕрцудӕй раги се ’рвадтӕлтӕй еу бийнонтӕбӕл.
Еубон Сакъити Бисай ӕхсӕз фурти хуасӕ карстонцӕ Билӕги коми, гъӕумӕ хӕстӕг. Сӕ еунӕг хуӕрӕ син рӕфтадӕн фӕххаста хуӕруйнаг, уӕдта ниуазунмӕ ба къибилай къумӕл. Хуасгӕрдгутӕ бахуардтонцӕ хуӕруйнаг, баниуазтонцӕ къумӕл дӕр. Хуӕруйнӕгтӕй ма ци байзадӕй, уӕдта къумӕлӕй, уони ба кизгӕ хуасдзаутӕмӕ хӕстӕг бафснайдта, ӕхуӕдӕг ба гъӕумӕ рандӕ ’й. Уӕд уой фӕсте къумӕлмӕ марггун хелагӕ ниллӕстӕй ӕма уоми ниммардӕй. Хуасгӕрдгутӕ еци гъуддагӕн неци зудтонцӕ ӕма, ку райдонуг уиуонцӕ, уӕд си алкедӕр ниууайдӕ и къумӕлмӕ ӕма си раниуазидӕ. Ку раниуазидӕ си еске къумӕл, уӕд ӕй ралӕдӕридӕ ӕма ледзунмӕ фӕууидӕ гъӕуӕрдӕмӕ. Гъӕумӕ хӕстӕг ба рахауидӕ ӕма рамӕлидӕ уоми. Уотемӕй ӕхсӕземӕй дӕр ӕнсувӕртӕ рамардӕнцӕ, байвардтонцӕ сӕ адӕм, ка кӕми рамардӕй, еци рауӕнти. Хиститӕ ку фӕййевгъудӕнцӕ, уӕд уой фӕсте сӕ хуӕрӕ циртити цорти ӕхсӕз мӕсуги исаразун кодта, уой фӕсте ба ӕхецӕн дӕр исдасун кодта. Еци мӕсугмӕ и кизгӕ еубон бацудӕй ӕма загъта: «Аци цардӕй ма ци кӕнун, цӕрунмӕ нӕбал гъавун», – болат кӕрдӕн ӕ зӕрди рацавта ӕма е дӕр рамардӕй.

ӔХСӔУИ ГЪӔУИ МУГГӔГТӔ

Ӕхсӕуи гъӕуи цардӕнцӕ муггӕгтӕ: Бӕлотӕ, Бердиатӕ, Бузойтӕ, Бӕкъуӕлтӕ, Гагозтӕ, Дадтетӕ, Зуратӕ, Елджартӕ, Малитӕ, Махъотӕ, Огъутӕ, Сакъитӕ, Сарахъатӕ, Тегатӕ, Телӕхъуртӕ, Хатъатӕ, Хацхартӕ ӕма Цалитӕ.
Аци муггӕгтӕй еуетӕ Ӕхсӕуи гъӕумӕ кӕцӕйдӕр ӕрбафтудӕнцӕ иннетӕ ба равзурдӕнцӕ медгъӕуи:
Бӕлотӕ, Бузойтӕ, Гардантӕ ӕма Малитӕ. Аци муггӕгти фиццаг фиддӕлтӕ исӕнтӕстӕнцӕ Ӕхсӕуи гъӕуи Ассийӕй ӕрбацӕуӕггаг Ахсахъ-Темурӕй. Еци Ахсахъ-Темур, дан, еу балций фӕсте ӕрӕнцадӕй Ӕхсӕуи гъӕуи. Ракурдта ӕхецӕн уосӕн, Геуӕргиатӕй халери незӕй ци ’ртӕ хуӕри фӕййервазтӕй, уонӕй астӕуккаги. Цардӕй ӕ бийнойнаги хӕццӕ Билӕги дони галеу фарс, бӕрзонд Дзидзити мӕсуги. Уоми ин еци уосӕй исӕнтӕстӕй дууӕ фурти: Аскербий ӕма Астемур. Аскербийӕн адтӕй еунӕг фурт Амурхан, уомӕн дӕр – еунӕг фурт Алихан, уомӕн ба – дууӕ фурти: Тотраз ӕма Таубий. Тотразӕн фурт не ’сӕнтӕстӕй, Таубийӕн ба исӕнтӕстӕй еунӕг фурт Геуӕрги. Геуӕргийӕн ба – дууӕ фурти: Сох ӕма Берди. Дууӕ ’нсувӕрей ӕхсӕн Сохи уоси фудӕй хъаугъа ’рцудӕй, ӕма Берди уомӕ гӕсгӕ Ӕхсӕуӕй фӕллигъдӕй Москӕмӕ. Уоми Берди уосӕ ракурдта, ӕма ин исӕнтӕстӕй дууӕ фурти: Гардан ӕма Бузо, хестӕр ӕнсувӕр Сохӕн ба Ӕхсӕуи – Бало ӕма Мали. Уой фӕсте си алкедӕр ӕхе номмӕ гӕсгӕ ӕ муггаг искодта, ӕма уотемӕй фӕззиндтӕнцӕ муггӕгтӕ: Гардантӕ, Бӕлотӕ, Бузойтӕ ӕма Малитӕ.
Гардантӕ ӕма Бӕлотӕ фӕллигъдӕнцӕ цӕрунмӕ Ӕхсӕргинмӕ, Малитӕ ӕма Бузойтӕ ба ӕрсабур ӕнцӕ Моски, уӕдта Одолай; Бузойтӕ уой фӕсте сӕ цӕрӕнбунат Москӕй раййивтонцӕ Ӕхсӕуӕмӕ.
(Аци хабар радзурдтонцӕ Чиколай гъӕуккаг 65-анздзуд Малити Хъайсӕни фурт Тазӕрет, Ӕхсӕуон – 86-анздзуд Бузойти Малий фурт Данел).

Бердиатӕ ӕма Махъотӕ. Сурх-Дигори гъӕуи раздӕри цӕрӕг Бузойти Самели фурт Тъох ӕ рамӕлӕти фӕсте ци таурӕхъ ниууагъта финстӕй, уомӕ гӕсгӕ Бузойтӕ, Бердиатӕ, Гардантӕ, Махъотӕ, Малитӕ ӕма Бӕлотӕ ’нцӕ ’рвадтӕлтӕ. Исӕнтӕстӕнцӕ сӕ фиддӕл Омархӕтӕй.
Омархӕтӕн адтӕй дууӕ фурти: Берди ӕма Сох. Бердийӕн ба исӕнтӕстӕй дууӕ фурти: Мали ӕма Бӕло. Бердийӕн ӕхе номӕй равзурдӕй муггаг Бердиатӕ. Ӕ фуртти нӕмттӕй ба – Бузойтӕ, Гардантӕ ӕма Махъотӕ.
Сохи фуртти нӕмттӕй ба равзурдӕнцӕ муггӕгтӕ: Малитӕ ӕма Бӕлотӕ.
Муггӕгтӕ: Бердиатӕ, Бузойтӕ, Гардантӕ ӕма Махъотӕ ӕнцӕ хӕстӕгдӕр ӕрвадтӕлтӕ – еу фиди цӕуӕт. Малитӕ ӕма Бӕлотӕ ба аци цуппар муггагемӕн ӕнцӕ идарддӕр ӕрвадтӕлтӕ.
Бердиатӕ, Гардантӕ ӕма Махъотӕ раги кӕддӕр фӕллигъдӕнцӕ Ӕхсӕуи гъӕуӕй будури гъӕутӕмӕ, иннетӕ ба ’рцардӕнцӕ медхонхи Устур-Дигори коми: Бузойтӕ – Ӕхсӕуи гъӕуи, Бӕлотӕ – Ӕхсӕргини, Малитӕ ба – Моски.
1886 анзи ӕрфинстмӕ гӕсгӕ, Махъотӕй Ӕхсӕуи гъӕуи цардӕй еу бийнонти хецау Бациййи фурт Хацав – 23-анздзуд. Еци анз Хацав ӕд бийнонтӕ фӕллигъдӕй Синдзигъӕумӕ, Ӕхсӕуи ба уой фӕсте Махъоти муггагӕй цӕрӕг нӕбал байзадӕй.
Бердиати муггагӕй дӕр Ӕхсӕуи гъӕуи цӕргути хӕццӕ архивти 1886 анзи ӕрфинстити неке разиндтӕй, уой агъонмӕ, дан, етӕ дӕр фӕллигъдӕнцӕ Синдзигъӕумӕ.
Таурӕхътӕмӕ гӕсгӕ куд исбӕрӕг ӕй, уотемӕй Ӕхсӕуи цӕрӕг Махъотӕ ӕма Мӕстиноки цӕрӕг Махъотӕ кӕрӕдземӕн хӕстӕг не ’ййафунцӕ. Мӕстиноки Махъоти муггаги фиддӕл исӕнтӕстӕй Уӕхъӕци гъӕуи, адтӕй еци гъӕуккаг Баслухъи фурт Хатай лӕхъуӕн, ӕхсӕуон Махъоти фиддӕл ба адтӕй Ӕхсӕуи гъӕуккаг Омархӕти фурт Бердий лӕхъуӕн.
Хацхартӕ. Муггаг равзурдӕй Ӕхсӕуи гъӕуи Бузойти муггагӕй. Муггаги фиддӕл адтӕй Бузойти Хацхар. Ӕ лӕги карӕни Бузойтӕй рахецӕн ӕй ӕма ӕхе бийнонти хӕццӕ цардӕй Ӕхсӕуи гъӕуи. Ӕ муггаг ба ӕхе номбӕл искодта. Уотемӕй Ӕхсӕуи гъӕуи фӕззиндтӕй Хацхарти муггаг дӕр.
Хацхарӕн ӕ цӕуӕти нӕмттӕ неке зонуй. Къуар рӕстӕги фӕццардӕнцӕ, уӕдта фӕллигъдӕнцӕ Турки бӕстӕмӕ ӕма ма си абони дӕр цӕрунцӕ.
Фӕлтӕртӕ дууердигӕй дӕр зонунцӕ хӕстӕгдзийнадӕ ӕма хӕстӕги ’гъдау кӕнунцӕ кӕрӕдземӕн.
(Хацхарти муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг 87-анздзуд Бузойти Малий фурт Данел).

Сакъитӕ, Зуратӕ ӕма Гагозтӕ. Сӕхе хонунцӕ Хорцетӕй, нимайунцӕ кӕрӕдзей хӕстӕг ӕнсувӕртӕбӕл. Сӕ фидӕ Хорце раздӕр цардӕй Кӕсӕги, Малки дони билӕбӕл, уордигӕй ба ӕ цӕрӕнбунат раййивта Ӕхсӕуи гъӕумӕ. Адтӕй ин цуппар фурти: Сакъи, Зура, Есе ӕма Гагос. Есе фӕллигъдӕй Мӕздӕгмӕ, иннӕ ӕнсувӕртӕ ба цӕргӕ байзадӕнцӕ Ӕхсӕуи гъӕуи. Сӕ фиди рамӕлӕти фӕсте байурстонцӕ ӕма сӕхе нӕмттӕбӕл искодтонцӕ сӕ муггӕгтӕ дӕр. Уотемӕй фӕззиндтӕнцӕ Ӕхсӕуи гъӕуи муггӕгтӕ: Сакъитӕ, Зуратӕ ӕма Гагозтӕ. Берӕ нӕбал фӕццардӕнцӕ Гагозтӕ дӕр Ӕхсӕуи, етӕ дӕр фӕллигъдӕнцӕ Мӕздӕгмӕ.
Зурайӕн адтӕй дууӕ фурти: Омар ӕма Налухъ. Налухъи, дан, ӕ мадӕ ниййердта хуми кӕрдгӕй, бӕкъуӕли рӕбун, ӕма, дан, Налухъ ку исустур ӕй, уӕддӕр имӕ дзурдтонцӕ Бӕкъуӕл, зӕгъгӕ, фал ӕ муггаг ба адтӕй Зуратӕй. Налухъи хӕдзарӕмӕ гъӕуккӕгтӕ дзурдтонцӕ Бӕкъуӕли номӕй, ӕма уотемӕй сӕ муггаг иссӕй Бӕкъуӕлтӕй.
(Аци хабар мин радзурдта Ӕхсӕуи гъӕуи раздӕри цӕрӕг 84-анздзуд Зурати Сӕлафир).

Ӕхсӕуи гъӕумӕ кӕцӕй ӕма куд ӕрбафтудӕнцӕ цӕрунмӕ уӕлдӕр ранимад муггӕгтӕ, уой туххӕй ба мин ӕндӕр хузи хабар ракодта сӕхе гъӕуккаг 75-анздзуд Сакъити Геуӕрги.
Раги кӕддӕр, дан, дууӕ ’нсувӕри Сакъи ӕма Гагоз Ӕхсӕуӕмӕ ’рбацудӕнцӕ цӕрунмӕ Ростов ӕрдигӕй. Ами сӕхе нӕмттӕмӕ гӕсгӕ сӕ муггӕгтӕ искодтонцӕ ӕма иссӕнцӕ Сакъитӕ ӕма Гагозтӕ. Сакъитӕ цӕргӕ байзадӕнцӕ Ӕхсӕуи, Гагозтӕ ба ӕрӕгиау фӕллигъдӕнцӕ Мӕздӕгмӕ.
Уой фӕсте Ассийӕй дууӕ лӕги ӕрбалигъдӕй Ӕхсӕуӕмӕ, сӕ нӕмттӕ син худтонцӕ Зураб ӕма Хъангъар. Сӕхе Сакъити евгед бакодтонцӕ, ӕвӕдзи, син косгӕ дӕр кодтайуонцӕ. Зураб ӕ муггаг ӕхе номбӕл искодта, Зуратӕ, зӕгъгӕ. Хъангъар ба ӕ уосӕ хумӕ кӕрдуни бони биццеу бӕкъуӕли рӕбун ниййердта, ном ибӕл исӕвардтонцӕ Налухъ. Налухъмӕ устури уалӕнгӕ дӕр ӕ номӕй нӕ дзурдтонцӕ, фал фӕсномугӕй Бӕкъуӕл, зӕгъгӕ. Уой фӕсте еци хӕдзарӕ дӕр ӕма ин ӕ муггаг дӕр адӕм хонун байдӕдтонцӕ Бӕкъуӕлтӕбӕл.
Сӕ муггаги хестӕртӕ дӕр дзорунцӕ, сӕ рагфиддӕлтӕ Дигори коммӕ Ассийӕй ке ’рбафтудӕнцӕ, уой. Сӕ муггагӕн хӕстӕг ӕрвадтӕлтӕбӕл нимайунцӕ Цӕрикъатӕ ӕма Дадтети, фал куд хӕстӕг ӕййафунцӕ ӕртӕ муггаги кӕрӕдземӕн, уой ба таурӕхъгӕнгутӕ нӕ зонунцӕ. Еци дууӕ муггаги дӕр цардӕнцӕ Ӕхсӕуи гъӕуи, фӕстагдӕр ба Дадтетӕ фӕллигъдӕнцӕ медхонхи Къуссумӕ, Цӕрикъатӕ – будурмӕ, Чиколай гъӕумӕ.
Сарахъатӕй, Ассийӕй ка ’рбалигъдӕй, уони нӕмттӕ дӕр неке зонуй, нӕ син зонунцӕ сӕ цӕуӕти дӕр. Фал уонӕй ка ’сӕнтӕстӕй, уони байзайӕггӕгтӕ ба 1886 анзи Ӕхсӕуи цӕргути ӕрфинсти бӕрӕггӕнӕнтӕмӕ гӕсгӕ, адтӕнцӕ дууӕ бийнонти хецауи: Гӕуиси фурт Айтег – 74-анздзуд ӕма Декой фурт Лало – 30-анздзуд.
Айтег ӕма Лалой бийнонтӕ Ӕхсӕуи цӕргӕй фулдӕрӕй-фулдӕр кодтонцӕ, цалдӕр хецӕн хӕдзари си фӕззиндтӕй. Хуӕнхти цӕргутӕн будуртӕмӕ раледзуни барӕ лӕвӕрд ку ’рцудӕй, уӕд Сарахъати муггагӕй дӕр беретӕ фӕллигъдӕнцӕ сӕ еуетӕ – Секермӕ, Чиколамӕ, 1930 анзи ба – Сурх-Дигори гъӕумӕ. Ӕхсӕуи гъӕуи ба ма сӕ муггагӕй абони дӕр ес цӕргутӕ.
Бӕтмантӕ. Сарахъати муггаги хӕццӕ ма баст ка ’й, уӕхӕн рагон хабар дӕр дзорунцӕ сӕ муггаги хестӕртӕ. Таурӕхъгӕнгутӕ зӕгъунцӕ, зӕгъгӕ, раги рӕстӕги Сарахъати муггагмӕ Ӕхсӕуи гъӕуи адтӕй сӕхецӕй еу лӕг, Муд, зӕгъгӕ, ӕ ном. Муди еуӕй-еу хестӕртӕ нимайунцӕ Сарахъатӕн сӕ фиццаг фидӕбӕл, фал еци хабар иннетӕмӕ ба раст нӕ кӕсуй. Уӕхӕн лӕг Сарахъатӕмӕ ке адтӕй, уобӕл ба ӕнгъезуй ӕууӕндун. Адтӕй ин фурт Гус.
Сарахъати Муди циуавӕрдӕр устур гъуддаги туххӕй Баделиатӕ рамардтонцӕ, ӕ фурт Гуси ба ин ӕригонӕй Сибирмӕ рарветун кодтонцӕ. Гусӕн е ’рвисти рӕстӕг ку фӕййевгъудӕй, уӕд Сибирӕй исӕздагъдӕй Киристонгъӕумӕ, ӕма ’й Сарахъатӕ сӕ муггагбӕл ниффинсун нӕ бауагътонцӕ. Уотемӕй ӕнӕ муггагӕй куста гъӕуӕн гъонгӕсӕй. Фонс хезӕггаг гъӕуама Гусӕн алли хӕдзарӕ дӕр лӕвардтайдӕ бӕтмани идзаг тиллӕг – нартихуар.
Еци бӕтмани хӕццӕ Гус фӕззӕг дзӕхӕра есуни рӕстӕги зилдӕй хӕдзӕрттӕбӕл ӕма ӕ хъиамӕти мизд ӕмбурд кодта, адӕм ба ймӕ дзурдтонцӕ бӕтмани номӕй. Уотемӕй Сарахъати Гуси муггаг иссӕй Бӕтмантӕй.
Гус Киристонгъӕуи уосӕ ракурдта Гокъоти кизги, ӕма син фаззиндтӕй ӕртӕ фурти: Сандир, Дзӕппо ӕма Дрис.	
Сандирӕн адтӕй дууӕ фурти: Афӕхъо ӕма Цуцинкӕ. Дзӕппойӕн ба еунӕг фурт – Михал. Дрисӕн дӕр адтӕй фурт Барис. Гуси фурттӕ ӕма уони фуртти цӕуӕт дӕр хастонцӕ ӕма абони дӕр хӕссунцӕ Бӕтманти муггаги ном. Сӕ фӕлтӕртӕ ба гъӕуама зононцӕ, сӕ фиддӕлти фиццаг муггаг Сарахъатӕй ке адтӕй. Ӕхсӕуи гъӕуи ке рантӕстӕнцӕ, еци гъуддӕгтӕ.
(Бӕтманти муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг 68-анздзуд Бӕтманти Михали фурт Тасолтан).
	
Тегатӕ. Ӕхсӕуи гъӕумӕ ӕрбафтудӕнцӕ цӕрунмӕ Уӕллагири комӕй. Ами цӕргӕй, сӕхе Телӕхъурти муггаги хӕццӕ балимӕн кодтонцӕ. Сӕ мӕсугбӕл дӕр син ӕфтауӕн сӕхе туххӕй исдастонцӕ ӕма, кӕд тогӕй хӕстӕг нӕ адтӕнцӕ, уӕддӕр берӕ рӕстӕгути кӕрӕдзей хӕццӕ фӕццардӕнцӕ лимӕн ӕма уарзонӕй.
Огутӕ. Ӕрбафтудӕнцӕ Ӕхсӕуӕмӕ Кӕсӕги Хъӕрӕгъӕсӕй. Еу-цалдӕр рӕстӕгей фӕсте еугур Огутӕ дӕр цӕмӕдӕр гӕсгӕ фӕллигъдӕнцӕ цӕрунмӕ Устур-Дигори гъӕумӕ. Еци гъӕуи дӕр берӕ нӕ рацардӕнцӕ, хӕстӕг рӕстӕгмӕ фӕллигъдӕнцӕ Мӕздӕгмӕ.
(Тегатӕ ӕма Огути муггӕгти равзурди хабӕрттӕ радзурдта 1991 анзи Ӕхсӕуи гъӕуи цӕрӕг 80-анздзуд Сакъити Геуӕрги Малий фурт).

Телӕхъуртӕ. Муггаги фиддӕл Телӕхъур исӕнтӕстӕй Ӕхсӕуи гъӕуи Ассийӕй ӕрбацӕуӕг Ахсахъ-Темури фиццаг уосӕй. Ӕ уосӕ ба адтӕй Ӕхсӕуи гъӕуккаг Геуӕргати муггагӕй, халери незӕй ӕгасӕй ци ӕртӕ хуӕри байзадӕнцӕ, уонӕй сӕ еу.
(Телӕхъур Ахсахъ-Темури фуртбӕл нимад ке адтӕй, уой туххӕй ес наукон косӕг Цагъати Анастасиййи ӕрмӕг Цӕгат Иристони ӕртасӕн институти архиви. Ниффинста ӕй 1991 анзи Ӕхсӕуи гъӕуккаг Телӕхъурти Нӕуӕги фурт Давиди (Дзӕууий) дзубандитӕмӕ гӕсгӕ).

Телӕхъур ӕ лӕги карӕни бийнойнаги гъуддаг бакодта, ӕ муггаг ба ӕхе номбӕл искодта, ӕма Ӕхсӕуи гъӕуи фӕззиндтӕй Телӕхъурти муггаг.
Телӕхъуртӕ Ӕхсӕуи гъӕуи нимад цӕунцӕ фиццагдӕр цӕргутӕбӕл. Ӕхсӕуи цӕргӕй син бантӕстӕй хъӕбӕр исгъӕздуг ун. Уонӕй фулдӕр хумзӕнхитӕ, уӕдта игуӕрдӕнтӕ Ӕхсӕуи гъӕуи цӕргутӕй некӕмӕ адтӕй, берӕ сӕмӕ адтӕй листвонс, уӕдта ставдвонс дӕр. Сӕхецӕн иссӕй сӕ бон ӕнхӕст мӕсуг исдасун. Берӕ сӕ нӕбал гъудӕй ӕлдари ном райсунмӕ, цӕмӕй син ӕлдари ном равардтайуонцӕ, уой туххӕй хецауадӕмӕ дӕр курдиӕдтӕ фӕффинстонцӕ. Еухатт, дан, уӕхӕн курдиадӕмӕ гӕсгӕ, Телӕхъуртӕмӕ ’рцудӕй горӕтӕй къамис, гъӕуи Нихӕсмӕ ку ’схӕццӕ ’нцӕ, уӕд гъӕуи адӕм ӕрцӕуӕггаг хецӕуттӕн ӕгъдау нӕ равардтонцӕ: сӕ бадӕнтӕй сӕхе дӕр нӕ фенхуӕрстонцӕ. Ӕма уӕд етӕ Телӕхъуртӕн балӕдӕрун кодтонцӕ, гъӕуи адӕми ке нӕ фӕндуй, цӕмӕй уонӕн лӕвӕрд ӕрцудайдӕ ӕлдари ном, уой. Къамиси лӕгтӕ фӕстӕмӕ ку раздахтӕнцӕ, уӕд сӕбӕл гъӕуи цӕргутӕ цийнӕ кӕнун райдӕдтонцӕ, косӕрттӕ син никкодтонцӕ, хуарз сӕ фӕууидтонцӕ ӕма сӕ рафӕндараст кодтонцӕ. Ӕхсӕуи гъӕу бабӕй байзадӕй хуӕдӕлдарӕй (ӕнӕ ’лдарӕй).
Уой фӕсте Телӕхъурти устур бийнонтӕбӕл ӕрцудӕй ӕверхъау бӕллӕхтӕ. Хъурмани фиццаг уоси ӕхсӕз фурти ӕма дуккаг (хъумайаг) уоси авд фурти еу сӕрди мӕйи кӕрӕдзей ниццагътонцӕ. Фиццаг уоси ӕхсӕз фурти карстонцӕ хуасӕ Билӕги коми, дуккаг уоси авд фурти ба будури – Дидийнати. Уонӕй сӕ хестӕр еубон цидӕр гъуддаги туххӕй Дидийнатӕй ӕрбацудӕй Ӕхсӕуӕмӕ, ӕма ’й ӕ фидӕ фервиста Билӕгмӕ фонси хезнитӕмӕ, цӕмӕй уордигӕй ӕртардтайдӕ галтӕ гъӕумӕ. И лӕхъуӕн фӕццудӕй Билӕгмӕ ӕма мегъӕ бони галтӕ не ’ссирдта, уомӕ гӕсгӕ ба ӕриздагъдӕй ӕнӕ галтӕй. Фидӕ ’й бафарста: «Цӕмӕннӕ ӕртардтай галтӕ», ӕма ин ӕ фурт загъта: «Мегъи сӕ не ’ссирдтон». Уӕд ӕй и фидӕ ’фхуӕрун райдӕдта, алли фудтӕ ин фӕдздзурдта, уӕдта ’й цӕвгӕ дӕр никкодта. Хилӕ син райеудагъ ӕй, кӕрӕдзей кӕрдтӕй дӕр ниццӕфтӕ кодтонцӕ, фурт еци цӕфтӕй фӕммард ӕй. Еци хабар ку фегъустонцӕ и лӕхъуӕни ’нсувӕртӕ, уӕд Дидийнати сӕ хуасӕ кӕрдун фӕууагътонцӕ ӕма ’рбахӕццӕ ’нцӕ Ӕхсӕуӕмӕ. Ами ӕнамонд гъуддагмӕ ку ’ркастӕнцӕ, уӕд ма син ци гӕнӕн адтӕй, се ’нсувӕри тог райсуни туххӕй фиди рамардтонцӕ, уӕдта фиццаг уоси ’хсӕз ӕнсувӕрей хӕццӕ тохун райдӕдтонцӕ. Кӕронмӕ гъуддаг уотӕ рауадӕй, ӕма и ’нсувӕртӕ дууердигӕй дӕр фӕммардӕнцӕ.
Уой фӕсте бабӕй Телӕхъуртӕбӕл ӕрцудӕй еу ма бӕлах, зинг сӕбӕл бафтудӕй, ӕма сӕ мулк сӕ циййес басугъдӕнцӕ.
Муггагмӕ ма байзадӕй еунӕг нӕлгоймаг, Уӕгки ӕ ном. Еци Уӕгки ба, дан, адтӕй магоса, гъӕздуг Телӕхъурти зӕнхитӕ байурста гъӕуи цӕргутӕн, фулдӕр – Бузойтӕн. Киндзӕ ’ймӕ цӕмӕй нӕбал уайсастайдӕ, уой туххӕй ин ралӕвар кӕнидӕ хумзӕнхӕ, зӕгъидӕ, дан, ин уотӕ: «И хумзӕнхӕ – мӕхе, халсартӕ ӕма и тиллӕг ба – дӕу». Уотемӕй Телӕхъурти гъӕздуг муггаг исмӕгур ӕй, раст цалдӕн нӕуӕг советон цард фӕззиндтӕй нӕ бӕсти, уӕди уӕнгӕ муггаг ӕхебӕл нӕбал исхуӕстӕй, бийнонтӕ цардӕнцӕ мӕгурӕй.
Ӕвӕдзи ма медхонхи цӕргутӕй ескетӕ гъуди кӕндзӕнӕй Ӕхсӕуи гъӕуккаг Телӕхъурти Дзӕууий, уотӕ раги нӕ рамардӕй. Е адтӕй еци магоса Уӕгкий фурт, адтӕй хъиамӕт уарзагӕ зӕнхкосӕг. Берӕ фурттӕ ин рантӕстӕй ӕма сӕ исхаста, куд ӕнгъезуй, уотӕ, ниввардта сӕ раст фӕндагбӕл.
(Аци хабар радзурдта Ӕхсӕуи гъӕуи цӕрӕг, зӕронд лӕг Сакъити Геуӕрги).

Хатъатӕ. Муггаги хестӕртӕ куд дзорунцӕ, уомӕ гӕсгӕ Хатъатӕ Дигори коми бундорон цӕрӕг некӕд адтӕнцӕ, фал, дан, дурдуйраг Хатъатӕй еу лӕг, Сабан, рӕстӕгмӕ рацардӕй Ӕхсӕуи гъӕуи. Уоми ракурдта еци гъӕуккаг Тегати Басай кизгӕ Сасинкъай (ӕ мадӕ адтӕй Ӕхсӕуи гъӕуккаг Бузойти Кошер). Тегати Баса ӕ бийнонти хӕццӕ Ӕхсӕуӕй фӕллигъдӕй 1920 анзи Секермӕ. Уордӕмӕ фӕллигъдӕй сӕ сиахс Хатъати Сабани фурт Егка дӕр. Егка уой фӕсте Секери гъӕуӕй ӕд бийнонтӕ ӕрбалигъдӕй Дур-Дури гъӕумӕ ӕма уоми ӕ фиди ’нсувӕрти цори бундоронӕй ӕрцардӕй.
Хатъати хестӕртӕ бӕлвурдӕй нӕ зонунцӕ, сӕ муггаг кӕд ӕма кӕми равзурдӕй, уой. Сӕ еуетӕ си ’нгъӕл ӕнцӕ, цума Дур-Дури гъӕумӕ сӕ муггаги фиццаг фиддӕл раги кӕддӕр ӕрӕфтудӕй Уӕллагири комӕй, Ходи гъӕуӕй. Фал аци хабар дӕр дузӕрдуггаг ӕй.
(Хатъати муггаги туххӕй радзурдта 1991 анзи Дзӕуӕгигъӕуи горӕти цӕрӕг, университети ахургӕнӕг 51-анздзуд Хатъати Елхъани фурт Еристау).

Цалитӕ. Муггаги фиддӕл Цали, дан, адтӕй, Ос-Бӕгъатӕри фурт Цъӕхилӕй ка исӕнтӕстӕй, уӕхӕн лӕг. Цардӕй Уӕллагири коми Дагоми гъӕуи. Уоми, дан, равзурдӕй Цалийӕй Цалити муггаг.
(Цалити муггаги равзурди хабар радзурдта Дзӕуӕгигъӕуи горӕти цӕрӕг Хъайттати Хъайтмурзӕ. Ӕрмӕг мухургонд ӕрцудӕй газет «Рӕстдзинад»-и 1990 анзи).

Цалитӕй, дан, еу лӕг цӕмӕдӕр гӕсгӕ Уӕллагири комӕй ӕрбафтудӕй Дигори коммӕ ӕма ’рцардӕй Ӕхсӕуи гъӕуи ӕма уотемӕй ами фӕззиндтӕй Цалити муггаг.
Цалити муггаги равзурди туххӕй ма ес таурӕхъ, уомӕ гӕсгӕ ба, Цалити муггаг равзурдӕй Ӕхсӕуи гъӕуи. Еу рӕстӕги Цалити лӕг-адӕм ӕзнӕгти тасӕй сӕхе бафснайдтонцӕ, хӕдзари ба ма байзадӕй зӕронд уосӕ – сӕ мади мадӕ. Ӕцӕгӕйдӕр уотӕ рӕхги Ӕхсӕуӕмӕ фӕззиндтӕнцӕ тухгӕнгутӕ, бацудӕнцӕ Цалитӕмӕ дӕр (уой агъоммӕ сӕ муггаг уотӕ нӕма хундтӕй), зӕронд уоси фӕрсунцӕ: «Кӕми ’нцӕ уӕ лӕгтӕ?», ӕма син и уосӕ ба дзуапп равардта: «Кӕми ’нцӕ, уоми». Дуккаг хатт ӕй фӕрсунцӕ: «Цал ӕнцӕ уӕ лӕгтӕ?» Уосӕ бабӕй син еци фарстайӕн дӕр дзуапп равардта: «Цал ӕнцӕ, уал». Уой адӕбӕл адӕм муггаги хонун райдӕдтонцӕ Цалитӕ.
Муггаги фиддӕли ном куд хундтӕй, уӕдта ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй. Фал цӕрунгъон муггаг ке адтӕнцӕ, уомӕн ба байзадӕй бӕрӕггӕнӕн – сӕ муггаги тугъдон мӕсуг гъӕуи сӕри. Уӕхӕн мӕсуг исдасун Дигоргоми цӕргутӕй ефстӕгти бон уидӕ, Цалитӕ дӕр уони рӕнгъити. Куд дзорунцӕ Ӕхсӕуи хестӕртӕ, уомӕ гӕсгӕ аци муггаги адӕм фӕстагӕрдӕмӕ Ӕхсӕуи гъӕуи нимӕдзӕй исберӕ ’нцӕ, фал сӕбӕл ӕрцудӕй цаутӕ. Берӕ лӕг-адӕм си ’знӕгти нихмӕ тохгӕй фесавдӕй, иннетӕй дӕр беретӕ халери незӕй рамардӕнцӕ, ци ефстӕгтӕ ма си байзадӕй, етӕ ба муггаги ном исӕскъунун нӕ бауагътонцӕ. Уонӕй ба ма гъуди кӕнунцӕ Ӕхсӕуи гъӕуи рагон цӕргути: Бӕлӕуи, уой фурт Бабузи; Абей, Тебой ӕма Тебой фурт Мусси.
(Цалити муггаги равзурди туххӕй радзурдта 1991 анзи Дзӕуӕгигъӕуи горӕти цӕрӕг 66-анздзуд Цалити Александр Мусси фурт).

Феппайуйнаг: Гъӕуи цӕргутӕй ма фегъустон, Бизатӕ, Елхъантӕ ӕма Баракати муггӕгтӕ дӕр кӕддӕр ами ке цардӕнцӕ, уӕхӕн хабар, фал мин аци муггӕгти исбӕрӕг кӕнун ба нӕ бантӕстӕй.

ЗАДӔЛЕСКИ ЗИЛД

Задӕлески зилди гъӕутӕ: Хӕнӕзӕ, Задӕлескӕ, Нарӕ ӕма Мӕцутӕ.
Кӕд надмӕ идард нӕ ’нцӕ, уӕддӕр сӕмӕ раздӕри рӕстӕгути зинтӕй зилдӕнцӕ уӕрдунтӕ, фӕндӕгтӕ адтӕнцӕ лӕгъуз уавӕри, уомӕ гӕсгӕ ба фулдӕр куститӕ гъӕути цӕргутӕ кодтонцӕ хайуантӕбӕл, кенӕ ба – фестӕгӕй.
Над Ӕхсинтти коми ку фехӕлидӕ, уӕд адӕм Дигори коммӕ, уӕдта уордигӕй цудӕнцӕ хайуантӕбӕл, кенӕ фестӕгӕй Бӕфони ӕфцӕгбӕл ӕма Хӕнӕзи гъӕуи сӕрти Уорс хонхбӕл Насасги надбӕл.
Нӕ фиддӕлтӕй нин байзадӕй «Задӕлески Нана»-й зар. Уоми ӕвдист ӕрцудӕй нӕ Дигори трагикон истори, нӕ дессаги силгоймаг – нӕ ервӕзунгӕнӕги фарнӕ. Еци зари текст ами дӕр мухур кӕнӕн:

ЗАДӔЛЕСКИ НАНА

Тогуарӕ ӕркодта, тогуарӕ ӕркодта
Тъӕпӕн Дигорӕбӕл, Тъӕпӕн Дигорӕбӕл!
Ахъсахъ-Тимури ӕфсӕнцъух борӕтӕй
Сӕ цъӕх будуртӕ ку батар ӕнцӕ,
Ӕфсӕнбид кауӕй ӕнгомдӕр, федардӕр
Сӕ фалӕмбулай ӕртеголӕ ’нцӕ.
Тъӕпӕн Дигорӕн сӕ финдздзӕуӕг адӕм,
Сӕ хъал фӕсевӕд – лӕгӕй лӕг хуӕздӕр 
Се знӕгти къохӕй тог лӕсӕн кӕнунцӕ, 
Кунӕг кӕнунцӕ, мӕрдтӕмӕ евгъуйунцӕ. 
Фӕстаг лӕги уӕнгӕмӕ бӕргӕ тохунцӕ, 
Фал бунцагъд фӕцӕнцӕ Тъӕпӕн Дигорӕ! 
Уӕд сугъдӕ ку схуӕцуй, цъӕх арт ку сгъазуй 
Тъӕпӕн Дигорӕн се ’вулд гъӕутӕбӕл. 
Сӕ байзайӕггаг дӕр силӕй дӕр, нӕлӕй дӕр 
Хасти ку фӕцӕнцӕ, хасти ку фӕцӕнцӕ! 
Ку бабун ӕнцӕ Тъӕпӕн Дигорӕ. 
Ӕвӕстаг ку фӕцӕнцӕ: кӕугӕ, дзиназгӕ 
Уӕд байзайунцӕ дзӕгъӕл сувӕллӕнттӕ 
Сӕ сугъд бундорбӕл, сӕ сау фунукбӕл. 
Уӕд ма разиннуй дзилли амондӕн 
Силӕстӕг дуйнебӕл, ӕма седзӕрти 
Ӕ разӕй ку скӕнуй, фусти къуари хузӕн.

Ӕхсӕвӕй-бонӕй сӕ гъӕуай ку кӕнуй 
Гъӕддаг сирдӕй дӕр, фудгӕнӕгӕй дӕр.
Будурӕй гъӕдӕмӕ, гъӕдӕй ӕрдозӕмӕ, 
Дигори Ӕфцӕгмӕ е ’рух ку раттуй. 
Цӕгатбӕл бахезуй ӕма ӕд сувӕллӕнттӕ 
Задӕлески сӕри ку ’рбунат кӕнуй. 
Алли зайӕгойӕй сӕ хӕссун ку байдайуй, 
Хӕссун ку байдайуй. Ку растур унцӕ, 
Ку сгъомбӕл унцӕ, гъӕутӕ ку сунцӕ. 
Сӕ еумӕйаг мадӕ Задӕлески Нанай мард 
Кадӕ, цити хӕццӕ уӕд ку байвӕрунцӕ 
Задӕлески фалдзос – Морги лӕгӕти.

ХӔНӔЗӔ

Хӕнӕзи гъӕуи адтӕй ӕртӕ синхи: Хуалласӕн, Астӕуккаг Хӕнӕзӕ ӕма Къирихӕра. Цардӕнцӕ си муггӕгтӕ: Беркъисатӕ, Биастӕ, Гӕматӕ, Гурдзибетӕ, Дзедатӕ, Дзоттӕ, Къибиртӕ, Седантӕ, Фӕтдзартӕ, Тагъатӕ, Тохъайтӕ, Тӕкъотӕ, Тауиттӕ, Уазӕгтӕ, Олисатӕ, Хутъиатӕ, Хохойтӕ. Химилонтӕ, Цӕллатӕ ӕма Цъопбойтӕ.
Ранимад муггӕгтӕ Хӕнӕзи гъӕуи фӕззиндтӕнцӕ кенӕ ба равзурдӕнцӕ медгъӕуи ӕндӕр муггӕгтӕй.
Беркъисатӕ. Муггаг равзурдӕй раздӕри Ассий хуӕнхаг гъӕуи цӕрӕг Беркъиси номӕй (гъӕуи ном таурӕхъгӕнӕг феронх ӕй). Беркъис адтӕй давӕг лӕг, давта бӕхӕргъӕуттӕ, фонс, мулк Асси, Кӕсӕг, Дагестан ӕма Цӕцӕн-Мӕхъӕли. Давӕггӕгтӕ ба уӕйӕ кодта Гурдзи ӕма Дигори кӕмтти цӕргутӕн. Уотемӕй Беркъис къуар рӕстӕги къӕрнӕхи куст фӕккодта. Ке фонс ӕма мулк давта, етӕ ку нӕбал фӕразтонцӕ Беркъиси ’наккаг миутӕн, уӕд ӕй агорун райдӕдтонцӕ, ӕ ниййахӕссуни туххӕй ин исаккаг кодтонцӕ берӕ ’хца. Беркъис ку фегъуста, агоргӕ ’й ке кӕнунцӕ, еци хабар, уӕд ӕхе райеуварс кодта Ассий бӕстӕй ӕма ’рцардӕй Дигори коми Уорс хонхи бӕрзӕндтӕй еу лӕгӕти – Толоски, цауӕни куст кодта ӕма ӕхе сирди фидӕй ефхаста. (Беркъис ци лӕгӕти цардӕй, уой ма Дигоргоми цӕргутӕй абони дӕр беретӕ зонунцӕ, куд Беркъисай лӕгӕт, уотӕ).
Цӕйбӕрцӕ рӕстӕг фӕццардӕй Беркъис еунӕгӕй ӕ лӕгӕти – Толоски, уой таурӕхъгӕнӕг нӕ зонуй, фал еу уӕхӕни ба, дан, Хӕнӕзи гъӕумӕ ’рӕфтудӕй ӕма ’й байуазӕг кодтонцӕ еци гъӕуи цӕрӕг Дзиндзити бийнонтӕ, каргин лӕг ӕма уосӕ. Еци лӕг ӕма уосӕн цӕуӕт не ’сӕнтӕстӕй, цардӕнцӕ дууемӕй ӕма Беркъиси ’рцӕрун кодтонцӕ сӕхе хӕццӕ, куста син, куд сӕхе фурт, уотӕ. Дзиндзити бийнонти цард ӕ фӕрци берӕ фӕххуӕздӕр ӕй, цардӕнцӕ лимӕн ӕма уарзонӕй. Фал син еци хуарз цард берӕ нӕ рахаста, фӕззиндтӕй халери нез, ӕма Дзиндзити лӕг ӕма уосӕ еци ’нӕхатир незӕй рамардӕнцӕ. Беркъис сӕ ’гъдауӕй байвардта Хӕнӕзи гъӕуи уӕлмӕрдти, ӕхуӕдӕг ба цӕргӕ байзадӕй Дзиндзити хӕдзари. Уой фӕсте Дзиндзити муггаги кой некебал кодта, еци хӕдзари цӕргӕй Беркъис ӕ муггаг ӕхе номбӕл искодта, ӕма уотемӕй Хӕнӕзи гъӕуи фӕззиндтӕй Беркъисати муггаг.
Ӕхе Беркъисатӕй равзургӕ ка хонуй, еци муггӕгтӕ ’нцӕ авд: Биастӕ, Дзедатӕ, Тохъайтӕ, Уазӕгтӕ, Хохойтӕ, Цӕукъелтӕ ӕма Дзопбойтӕ (Цъопбойтӕ). Муггӕгти фиддӕлтӕ адтӕнцӕ: Бийас, Дзедал, Тохъа, Уазӕг, Хохо, Цӕукъел ӕма Дзоппо (Цъоппо). Ассий цӕргӕй адтӕнцӕ тогӕй хӕстӕг ӕнсувӕрти фурттӕ.
Муггӕгти фиддӕлтӕ кӕд ӕма цӕмӕ гӕсгӕ ’рбафтудӕнцӕ Хӕнӕзи гъӕумӕ цӕрунмӕ, уой фӕдбӕл ба таурӕхъгӕнгутӕ радзурдтонцӕ рагон таурӕхъ.
Дууӕ ’нсувӕри (сӕ муггаг ӕма син сӕ нӕмттӕ неке зонуй) цардӕнцӕ Ассий еу хуӕнхаг гъӕуи (Беркъис кӕцӕй фесхъӕтӕг ӕй, еци гъӕуи), сӕ гъӕуккаг лӕг рамардтонцӕ ӕма син уордигӕй ледзгӕ ’рцудӕй. Фӕллигъдӕнцӕ Хонсар Иристонмӕ (е, дан, адтайдӕ XVII ӕноси кӕрони, кенӕ ба XVIII ӕноси райдайӕни). Уоми кустонцӕ еу гъӕздуг кънйазмӕ. Сӕ куститӕ ’нхӕст кодтонцӕ хуарз, сӕ кустӕй си арази адтӕй хӕдзари хецау. Ӕнсувӕртӕн уоми фӕззиндтӕй берӕ лимӕнтӕ, фал син сӕ муггаги ном ба нӕ загътонцӕ, тарстӕнцӕ, мард лӕги хӕстӕгутӕ син сӕ цӕрӕнбунат ку базононцӕ, уомӕй. Дзурдтонцӕ сӕмӕ иуазӕги номӕй. Ӕнсувӕртӕмӕ сӕ лимӕнтӕ, уӕдта кӕмӕ кустонцӕ, еци бийнонтӕ иуазӕги номӕй ке дзурдтонцӕ, уомӕ гӕсгӕ сӕ муггаг иуазӕг – Уазӕгти номбӕл искодтонцӕ. Уотемӕй Хонсар Иристони фӕззиндтӕй Уазӕгти муггаг. Рӕстӕг цудӕй, Уазӕгти ӕнсувӕртӕ ба цардӕнцӕ кънйази хӕдзари, кустонцӕ ин.
Кънйазӕн адтӕй еунӕг кизгӕ, ӕ ном хундтӕй Тути (Тете). Еци Тете бауарзта Уазӕгти ’нсувӕртӕй кӕстӕри, фал еци хабар кънйаз ку фегъуста, уӕдта сӕмӕ бавзиста сӕ сӕртӕ ракъуӕрунӕй, ӕма ма дууӕ уарзонӕн ци гӕнӕн адтӕй, ӕргъос ӕнцӕ, сӕ зӕрдитӕ ба кӕрӕдземӕй нӕ цох кодтонцӕ. Еу уӕхӕни кънйази уотармӕ балӕбурдтонцӕ тухгӕнгутӕ, ӕма кънйаз ӕ фӕсдзӕуинтти хӕццӕ уордӕмӕ фӕдеси рандӕ ’й. Кизгӕ Тете ӕма Уазӕгти ’нсувӕрти кӕстӕр ба, кӕрӕдзей къохтӕбӕл хуӕцгӕй, ралигъдӕнцӕ Хонсар Иристонӕй ӕма ’рбалигъдӕнцӕ Дигори коммӕ Дзинагъай гъӕумӕ. Уоми дӕр берӕ нӕ рацардӕнцӕ, тарстӕнцӕ кизги фидӕ кънйазӕй ӕма фӕллигъдӕнцӕ ӕдасдӕр рауӕнмӕ – Хӕнӕзи гъӕумӕ. Уоми сӕ байуазӕг кодта Беркъис ӕма, куд еу хӕдзари бийнонтӕ, уотӕ еумӕ лимӕн ӕма уарзонӕй цардӕнцӕ, кустонцӕ ӕма сӕ хъиамӕтӕй сӕхе дардтонцӕ. Уотемӕй сӕбӕл райевгъудӕй рӕстӕг. Уӕдмӕ Ассий гъӕуи дӕр тоггинтӕ бафедудтонцӕ. Беркъис лигъстӕ кӕнун райдӕдта Уазӕги-фуртӕн, цӕмӕй бабӕрӕг кодтайдӕ сӕ гъӕу Ассий. Уазӕги-фурт исарази ӕй ӕма хуӕрзрӕвдзӕй саргъи бӕхтӕбӕл рандӕ ’й сӕ гъӕумӕ, Ассимӕ. Ами ’йбӕл хъӕбӕр фӕццийнӕ кодтонцӕ ӕ хецонтӕ дӕр ӕма Беркъиси хӕстӕгутӕ дӕр. Е дӕр син ӕ царди хабӕрттӕ фӕдздзурдта. Фӕстӕмӕ Хӕнӕзӕмӕ ку раздагъдӕй, уӕд ӕй гъӕуи цӕргутӕ, ӕ хӕстӕгутӕ рарвистонцӕ кадӕ ӕма ’гъдауи хӕццӕ. Ӕ хӕццӕ Хӕнӕзӕмӕ рацудӕнцӕ ӕ фиди ’нсувӕртӕ ӕртемӕй. Уони дӕр фӕндадтӕй базонун се ’нсувӕри царди уагӕ Хӕнӕзи гъӕуи. Ассийӕй ӕрбацӕугутӕн уоми сӕ зӕрдӕмӕ бацудӕй, хъӕбӕрдӕр ба, Хӕнӕзи гъӕуи цӕргутӕ еци рӕстӕги хъалон ке нӕ фистонцӕ, уомӕ гӕсгӕ. Бафӕндӕ сӕ адтӕй уордӕмӕ ’рбаледзун, ӕма си фиццагдӕр ӕрбалигъдӕнцӕ: Бийас, Тохъа ӕма Хохо; дзӕвгарӕ фӕстагдӕр ба – Дзедал, Цӕукъел ӕма Дзоппо (Цъоппо).
Хӕнӕзи гъӕуи цӕргӕй, аци ’нсувӕртӕ дӕр сӕ муггӕгтӕ искодтонцӕ сӕхе нӕмттӕбӕл, ӕма Беркъисатӕ ӕма Уазӕгтӕй уӕлдай ма ами фӕззиндтӕнцӕ: Бийастӕ, Дзедатӕ, Тохъайтӕ, Хохойтӕ, Цӕукъилтӕ ӕма Цъопбойтӕ. Беркъисати муггаги адӕми цард Хӕнӕзи гъӕуи идарддӕр куд рацудӕй, сӕ фиццаг цӕргутӕ катӕ адтӕнцӕ, сӕ нӕмттӕ куд хундтӕнцӕ, уони исбӕрӕг кӕнун ба нин нӕма бантӕстӕй, зин базонӕн ӕнцӕ, берӕ аллихузон цаутӕ сӕбӕл ӕрцудӕй. Цӕргутӕй беретӕ бастъалдӕнцӕ халери незӕй, иннетӕ ба – тухдтити. Еци бӕлӕхтӕй ка фӕййеразтӕй, уони цӕуӕт, кенӕ ба цӕуӕти цӕуӕт ба бӕрӕггонд ӕрцудӕнцӕ Цӕгат Иристони Сӕйраг архиви 1886, 1899 ӕма 1913 ӕнзти ӕрфинстити ӕрмӕгутӕмӕ гӕсгӕ, кенӕ ба муггаги хестӕрти хабӕрттӕмӕ гӕсгӕ.
Дӕнцӕн зӕгъдзинан, Уазӕгти муггаги хестӕртӕ сӕ муггаги фиддӕлбӕл нимайунцӕ Цъӕхлӕги. Уой уосӕ, дан, адтӕй ӕлдӕрттӕй, ӕма син исӕнтӕстӕй ӕртӕ фурти: Мӕхӕмӕт, Ахмӕт ӕма Цако. Аци ’нсувӕрти мадӕ ку рамардӕй, уӕдта сӕ фидӕ Цъӕхлӕг ӕрхудта дуккаг уосӕ (ӕ муггаг ин феронх кодтонцӕ), ӕма ин уомӕй дӕр адтӕй ӕртӕ фурти ӕма еу кизгӕ: Гассӕ, Бата, Горо, уӕдта Хадзигуассӕ (ӕригонӕй рамардӕй).
Цъӕхлӕги хестӕр фурт Мӕхӕмӕтӕн цӕуӕт не ’сӕнтӕстӕй. Ӕ дуккаг фурт Ахмӕтӕн адтӕй ӕртӕ фурти: Дзаге, Сергей ӕма Ораз. Цакойӕн дӕр исӕнтӕстӕй ӕртӕ фурти: Хъудайнат, Гуатдзау ӕма Адуге, уӕдта еу кизгӕ (лӕгмӕ ’рцудӕй Дзансолти Азомӕ).
Ранимад ӕнсувӕртӕн дӕр Хӕнӕзи гъӕуи ӕнтӕстӕй цӕуӕт ӕма цӕуӕти цӕуӕт. Фӕстагмӕ исберӕ ’нцӕ, ӕма, хуӕнхти цӕргутӕн будуртӕмӕ раледзуни барӕ лӕвӕрд ку ’рцудӕй, уӕд Хӕнӕзи гъӕуӕй Уазӕгти адӕм дӕр фӕллигъдӕнцӕ: Гуатдзауи аул – Киристонгъӕумӕ, Хъудайнати аул – Сурх-Дигорӕмӕ, Батай цӕуӕт – Дур-Дурмӕ, Горо ба – Синдзигъӕумӕ, уордигӕй ба фӕстагдӕр Мӕздӕги райони – Винограднӕймӕ.
(Беркъисатӕ ӕма уонӕй равзургӕ муггӕгти равзурди хабӕрттӕ радзурдта 1992 анзи Дур-Дури гъӕуи цӕрӕг 70-анздзуд Уазӕгти Адугей фурт Назир. Е ба сӕ фегъуста раздӕрти ӕ фидӕ Адугейӕй).

Беркъисатӕй равзургӕ муггӕгтӕбӕл нимад ка цудӕй (Биастӕ, Дзедатӕ, Тохъайтӕ, Уазӕгтӕ, Хохойтӕ, Цӕукъилтӕ ӕма Цъопбойтӕ), етӕ дӕр Хӕнӕзи гъӕуи берӕ рӕстӕгути фӕлтӕрӕй-фӕлтӕрмӕ фӕццардӕнцӕ, хестӕрти кӕстӕртӕ ӕййивтонцӕ, сӕ царди уавӕртӕ ба хуӕздӕр нӕ кодтонцӕ, сӕ фиддӕлти хузӕн берӕ ’нӕхъӕртондзийнӕдтӕн бухстӕнцӕ ӕма уотемӕй сӕ цард ефхастонцӕ. Фал хуӕнхти цӕрӕг адӕмтӕн будуртӕмӕ фӕлледзуни барӕ лӕвӕрд ку ’рцудӕй, уӕд ранимад муггӕгти цӕргутӕ дӕр Хӕнӕзи иннӕ гъӕуккӕгти хузӕн сӕ гъӕу ниууагътонцӕ ӕма фӕллигъдӕнцӕ (фӕйнӕ рӕстӕгей дӕргъи) будури гъӕутӕмӕ: Чикола, Дур-Дур, Мостиздӕх, Киристонгъӕу, сӕ фулдӕретӕ ба 1930 ӕнзти Сурх-Дигорӕмӕ. Абони ба хестӕртӕй исӕнтӕсгӕ фӕлтӕртӕ цӕрунцӕ Иристони горӕттӕ ӕма гъӕути, уӕдта ма берӕ рауӕнти Уӕрӕсей.
Гӕматӕ. Гӕмати муггаг Хӕнӕзи гъӕуи куд фӕззиндтӕй, уой туххӕй ес рагон таурӕхъ: Хӕнӕзи гъӕуккаг Тохъайтӕй еу лӕг, дан, дасидӕ уобӕйттӕ, уӕдта аразта циртдзӕвӕнтӕ. Еу уӕхӕни Тохъай-фурт уӕхӕн куститӕ кӕнунмӕ рандӕ ’й балций Туалгоммӕ. Тлий гъӕуи циртдзӕвӕн аразта еу седзӕргӕс силгоймагӕн. Ӕ куст ку фӕцӕй, уӕд и силгоймаг Тохъай-фуртӕн ӕ кустӕн ци равардтайдӕ, уӕхӕнӕй имӕ неци адтӕй, фал ин равардта ӕ сувӕллӕнттӕй сӕ еуей – биццеу, ӕ ном – Гӕма (Гӕмӕт), зӕгъгӕ. Тохъай-фурт и биццеуи рахудта ӕ хӕццӕ Хӕнӕзи гъӕумӕ, исгъонбӕл ӕй кодта. Уӕдта ин Тохъайтӕ уосӕ дӕр ӕрхудтонцӕ. Уой фӕсте Гӕма Тохъайтӕй рахецӕн ӕй, ӕ муггаг ӕхе номбӕл искодта ӕма хецӕнӕй цардӕй. Уотемӕй Хӕнӕзи гъӕуи фӕззиндтӕй Гӕмати муггаг.
(Гӕмати муггаги равзурди хабар радзурдта 1990 анзи Задӕлески раздӕри гъӕуккаг Дзӕуӕгигъӕуи горӕти цӕрӕг 76-анздзуд Дзансолти Залуни фурт Авдуллӕ).

Гурдзибетӕ. Гурдзибети муггаг равзурдӕй Хӕнӕзи гъӕуи Седанти муггагӕй. Сӕ фиццаг фидӕ, дан, Седантӕй ку рахецӕн ӕй, уӕд ӕ муггаг (ӕвӕдзи) ӕхе номбӕл искодта – Гурдзибе – Гурдзибетӕ, зӕгъгӕ. Гурдзибей цӕуӕти цӕуӕт адтӕнцӕ ӕртӕ ’нсувӕри: Бицок, Айтег ӕма Афай. Бицокӕн адтӕй дууӕ фурти – Науруз ӕма Куцук, Айтегӕн еунӕг фурт – Сӕхмӕт, Афаййӕн ба – цуппар фурти: Хъубади, Дзабо, Баде ӕма Майрӕн. Аци ’нсувӕртӕ Гурдзибети абони фӕлтӕртӕн адтӕнцӕ сӕ хӕстӕгдӕр фиддӕлтӕ.

Дзоттӕ. Аци муггаг равзурдӕй Уӕллагири коми, Зӕрӕмӕги, Магкӕти муггагӕй. Магкӕтӕй, дан, еу лӕг Уӕллагири коми кедӕр хӕццӕ фӕттоггин ӕй ӕма уомӕ гӕсгӕ ралигъдӕй Дигоргоммӕ, Устур-Дигорӕмӕ. Ами ’й Сосрантӕ сӕхемӕ райстонцӕ, уосӕ ин ракурдтонцӕ, райгурдӕй ин фурт Сосран. Е дӕр Сосрантӕмӕ ислӕг ӕй, уомӕн дӕр уосӕ ӕрхудтонцӕ. Уой фӕсте ба ӕд бийнонтӕ фӕллигъдӕй ӕма ’рцардӕй Хӕнӕзи гъӕуи. Райгурдӕй син дууӕ фурти: Хъубади ӕма Налухъ. Хъубадийӕн райгурдӕй фурт Тасо. Кӕд Тасо Магкӕтӕй адтӕй, уӕддӕр ӕ муггаги ном ба цӕмӕдӕр гӕсгӕ искодта Дзоттӕбӕл, ӕвӕдзи, сӕ рагон фиддӕлтӕй еу ӕнсувӕри номбӕл Дзот – Дзоттӕ.
 (Дзотти муггаги туххӕй радзурдта 1990 анзи Дзӕуӕгигъӕуи горӕти цӕрӕг 78-анздзуд Дзотти Тасой фурт Владимир).

Седантӕ. Седанти муггаги адӕм, дан, Хӕнӕзи гъӕумӕ ӕрбацудӕнцӕ цӕрунмӕ Ири кӕмттӕй кӕцӕйдӕр, се ’рвадтӕлтӕ ’нцӕ Гурдзибетӕ. Муггаг нимад цудӕй Дигоргоми рагон цӕргутӕй еуебӕл. Хъаурӕгин муггаг ке адтӕнцӕ Седанти адӕм, еци гъуддаг ба бӕрӕг ӕй сӕ арӕзт мӕсугӕй, исаразтонцӕ ’й Хӕнӕзӕмӕ хӕстӕг Уорс хонхи рӕбун. Седанти муггаги туххӕй ес берӕ рагон таурӕхътӕ. Сӕ еу ӕй мӕнӕ уотӕ:
Еу рӕстӕги, дан, Персий ӕфсӕдтӕ Гурдзи ку ниппурх кодтонцӕ, уӕд уой фӕсте, Цӕгат Кавкази ци алантӕ цардӕй, уони басӕттунмӕ ’рбацудӕнцӕ. Уонӕй еу устур къуар Дигори коммӕ дӕр ӕрбайеразтӕй. Ами сӕ цӕф фӕккодтонцӕ Седанти мӕсугмӕ, фал син ӕ райсун ба нӕ бантӕстӕй. Седанти авд ӕнсувӕри ӕма ӕртӕ хуӕри сӕ мӕсугмӕ персийӕгти хӕстӕг бацӕун нӕ бауагътонцӕ, мӕсугӕй сӕбӕл тухтӕнцӕ.
Персийӕгтӕн сӕ бон ку нӕ адтӕй мӕсуг тухӕй райсун, уӕд исунаффӕ кодтонцӕ: «Мӕсугӕй сӕ рацӕун нӕ бауадздзинан, уоми сӕбӕл ӕнӕхуӕргӕ ӕма ӕнӕ донӕй рӕстӕг ку рацӕуа, уӕд сӕхуӕдтӕ сӕхе нӕ къохмӕ ратдзӕнӕнцӕ, хуӕздӕр фӕггӕнӕн син неци уодзӕнӕй». Фал, персийӕгтӕ куд ӕнгъӕл адтӕнцӕ, уотӕ гъуддаг нӕ рауадӕй, Седанти адӕм донӕй дӕр ӕма хуӕруйнагӕй дӕр нӕ батухстӕнцӕ. Алли ӕхсӕвӕ дӕр син се ’ртӕ хуӕри мӕсуги сосӕг цӕуӕнтӕбӕл сауӕдонӕй дон хастонцӕ. Фал сӕ еу уӕхӕн рацуди персийӕгтӕ ниййахӕстонцӕ. Фиццаг син фӕллигъстӕ кодтонцӕ, цӕмӕй син мӕсугмӕ сосӕг бацӕуӕнтӕ байамудтайуонцӕ, уой туххӕй, ку нӕ син байамудтонцӕ, уӕд ӕртӕ кизгей дӕр рамардтонцӕ, сӕхуӕдтӕ ба ӕхсӕвеуат кӕнунмӕ рандӕ ’нцӕ сӕ уолӕфӕн бунатмӕ, хонхи рӕбунмӕ.
Еци ’хсӕвӕ, дан, устур уарун ӕрцудӕй, ӕма, персийӕгтӕ ци хонхи байбуни хустӕнцӕ, уордигӕй дзӕвгарӕ хонхи къӕртт рахаудтӕй, ӕма уой буни сӕ еугурдӕр фӕцӕнцӕ, еунӕг дӕр си нӕбал фӕййервазтӕй. Еци бунат медгъӕуи цӕргутӕ рагӕй ардӕмӕ дӕр хонунцӕ «Ихӕлд». Сӕумӕ авд ӕнсувӕри мӕсугӕй ӕрхизтӕнцӕ, сӕ хуӕрти мӕрдтӕй ӕрӕййафтонцӕ. Ци гӕнӕн ма син адтӕй, Дигоргоми адӕмӕн фегъосун кодтонцӕ еци ’намонд хабар ӕма сӕ ’гъдауӕй ӕма кадгинӕй байвардтонцӕ ӕмвӕрстӕ Задӕлески гъӕуи дӕллӕй, Морги ’ндзӕри, нади фарсмӕ. Еци рауӕн абони дӕр ӕртӕ циртдзӕвӕни ’нцӕ сӕ бунӕтти.
(Аци рагон таурӕхъ Дигори коми цӕргутӕй берӕ хестӕртӕ зонунцӕ, радзурдта ӕй 1991 анзи Задӕлески гъӕуи цӕрӕг 64-анздзуд Цагъати Сослӕнбеги фурт Дзебо).

Фӕтдзартӕ. Аци муггаг Хӕнӕзи гъӕумӕ ’рцудӕнцӕ цӕрунмӕ медхонхи Къамати гъӕуӕй. Сӕ мугтаги равзурди туххӕй дӕр лӕмбунӕгӕй загъд цӕуй Къамати муггӕгти хӕццӕ.
Тӕкъотӕ ӕма Цӕллатӕ. Муггӕгтӕ Хӕнӕзи гъӕумӕ ’рцудӕнцӕ цӕрунмӕ медхонхи Уӕхъӕци гъӕуӕй. Куд ӕма кӕмӕй равзурдӕнцӕ Тӕкъотӕ ӕма Цӕллати муггӕгтӕ, уой туххӕй загъд цӕуй аци киунуги Уӕхъӕци гъӕуи муггӕгти хӕццӕ.
Тагъатӕ ӕма Къибиртӕ. Рагон таурӕхътӕмӕ гӕсгӕ, аци муггӕгти фиддӕлтӕбӕл нимад цӕунцӕ Тагъа ӕма Къибир. Исӕнтӕстӕнцӕ Хӕнӕзи гъӕуи Беркъисати мугтагӕй. Дууӕ ’нсувӕри еу къуар рӕстӕги рацардӕнцӕ Хӕнӕзи гъӕуи, уӕдта сӕ цӕрӕнбунат раййивтонцӕ медхонхи Гулӕри гъӕумӕ.
(Тагъатӕ ӕма Къибирти муггӕгти хабар радзурдта 1990 анзи Дзинагъай гъӕуккаг 95-анздзуд Тагъати Муссӕ Цӕраййи фурт).

Тауиттӕ. Муггаги фиддӕл Геуӕрги Хӕнӕзи гъӕумӕ ’рбалигъдӕй ӕ мади хӕццӕ медхонхи Тауитти синхӕй. Геуӕрги Хӕнӕзи гъӕуи уосӕ ракурдта ӕма бийнонти хецау иссӕй. Ӕ цӕуӕт ӕма цӕуӕти цӕуӕт берӕ рӕстӕгути фӕццардӕнцӕ ами, уӕдта ардигӕй иннӕ муггӕгти хузӕн етӕ дӕр фӕллигъдӕнцӕ будури гъӕутӕмӕ. Сӕ муггаги фиддӕл Тауитти Геуӕрги ӕ мади хӕццӕ цӕмӕ гӕсгӕ ’рбалигъдӕнцӕ Тауитти синхӕй Хӕнӕзи гъӕумӕ, уӕдта, сӕ муггаг куд равзурдӕй, уой туххӕй ба лӕмбунӕгӕй ниффинстан, Къамати гъӕу ӕма Тауитти синхи муггӕгти туххӕй ку финстан, уӕд.
Олисатӕ. Аци муггаги фиддӕл Олисати хестӕртӕ нимайунцӕ персийагбӕл, фал, уомӕн ӕ ном куд хундтӕй, уӕдта куд ӕма кӕцӕй ӕрбацудӕй, уони ба неке зонуй. Муггаги хестӕртӕ Хӕнӕзи гъӕуи рагондӕр цӕрӕг нимайунцӕ Олисати Хъубадий, уой фиди фидӕ, дан, адтӕй сӕ муггаги фиддӕл, фал уӕддӕр Хъубади нимад цӕуй Олисати абони фӕлтӕрти фиццаг фидӕбӕл.
(Олисати муггаги равзурди туххӕй аци цубур таурӕхъ радзурдта 1991 анзи Дзӕуӕгигъӕуи горӕти цӕрӕг Олисати Владимир).

Хутъиатӕ. Сӕ муггаг раздӕр цардӕй Курттати коми. Уоми дууӕ ’нсувӕремӕй сӕ еу – Аслӕнбег – кедӕр хӕццӕ фӕттоггин ӕй, уомӕ гӕсгӕ ба ин е ’нсувӕри хӕццӕ Курттати комӕй ледзгӕ ’рцудӕй. Аслӕнбег ӕрбалигъдӕй Дигори коммӕ, Хӕнӕзи гъӕумӕ, иннӕ ’нсувӕр ба фӕллигъдӕй Синдзигъӕумӕ. Ами ӕ муггаг исхудта Хутъитӕй. Аслӕнбег ба Хӕнӕзи уосӕ ракурдта, ӕма син исӕнтӕстӕй фурт Хазбий, уомӕн – Сарӕбий ӕма никкидӕр дууӕ фурти. Сарӕбийӕн исӕнтӕстӕй Садуллӕ, уомӕн – Виктор. Рагӕй дӕр Хутъиати муггагӕй Хӕнӕзи гъӕуи некебал цӕруй, фӕллигъдӕнцӕ будури гъӕутӕмӕ.
(Хутъиати муггаги равзурди цубур истори радзурдта Дзӕуӕгигъӕуи горӕти цӕрӕг 64-анздзуд Темирати Мӕрзахъули (Дзакъулий) фурт Заурбег).

Хутъиатӕ ӕма Хутъити муггӕгти равзурди туххӕй ма ес ӕндӕр хузи таурӕхъ. Еци таурӕхъмӕ гӕсгӕ, атӕ ’нцӕ еу муггаг, исӕнтӕстӕнцӕ Курттати коми. Уордигӕй сӕ рагфиддӕлтӕ ’рбалигъдӕнцӕ Дигори коммӕ ӕма ’рцардӕнцӕ Хӕнӕзи гъӕуи. Гӕуисӕн ами исӕнтӕстӕй дууӕ фурти – Гена ӕма Майрӕн, уӕдта дууӕ кизги. Кизгуттӕй сӕ еу лӕгмӕ ’рцудӕй Къеуростӕмӕ, иннӕ ба – Маматӕмӕ.
Майрӕнӕн Хӕнӕзи гъӕуи цӕргӕй адтӕй цӕуӕт, Киристонгъӕумӕ ку фӕллигъдӕй, уӕдта ма ин уоми дӕр исӕнтӕстӕй фурттӕ ӕма кизгуттӕ. Уотемӕй Майрӕн ӕма ӕ цӕуӕт нимад цӕунцӕ Хутъиати муггагӕн ӕ еу аулбӕл, хъаунбӕл.
Иннӕ хъауни фиддӕл ба адтӕй Дзодзойи фурт Хазби. Хазби берӕ рӕстӕгути фӕццардӕй ӕ цӕуӕти хӕццӕ Хӕнӕзи гъӕуи, уоми исберӕ ’нцӕ, цалдӕр хӕдзаремӕй цардӕнцӕ, уӕдта син будуртӕмӕ раледзуни барӕ лӕвӕрд ку ’рцудӕй, уӕд фӕйнӕ рӕстӕгеми фӕллигъдӕнцӕ – сӕ еуетӕ Дур-Дурмӕ, Киристонгъӕумӕ, иннетӕ – Мӕздӕги районмӕ, Винограднӕййи гъӕумӕ, уӕдта – Сурх-Дигорӕмӕ.
Ӕртиккаг аули фидӕ ба ӕ муггаги ном искодта Хутъиатӕбӕл, ӕма ӕ цӕуӕт ӕма цӕуӕти цӕуӕтӕй сӕ еуетӕ фӕллигъдӕнцӕ Синдзигъӕумӕ, Къорамӕ, иннетӕ Мӕздӕги район Черноярскмӕ, Хъӕрӕсемӕ, Дзӕуӕгигъӕуи горӕтмӕ ӕма ма ӕндӕр рауӕнтӕмӕ...
(Хутъиатӕ ӕма Хутъити муггӕгти равзурди хабӕрттӕ радзурдта 1991 анзи Дигорай горӕти цӕрӕг Хутъиати Бабуй фурт Барис).

Химилонтӕ. Таурӕхътӕмӕ гӕсгӕ, Хӕнӕзи Химилонти фиддӕл Дигори коммӕ ’рбафтудӕй ирон хуӕнхаг кӕмттӕй кӕцидӕр гъӕуӕй. Еци ’рбафтуйӕг лӕгӕн уоми ӕ муггаг адтӕй Хӕмилонтӕй, Хӕнӕзи гъӕуи бийнонтӕ искодта, муггаги адӕм фӕстагмӕ нимӕдзӕй фӕффулдӕр ӕнцӕ. Берӕ фӕццардӕнцӕ Хӕнӕзи гъӕуи, уӕдта, хуӕнхаг адӕмтӕн будуртӕмӕ ледзуни барӕ лӕвӕрд ку ’рцудӕй, уӕд Химилонти адӕм дӕр аулгай Хӕнӕзи гъӕуӕй фӕллигъдӕнцӕ будури гъӕутӕмӕ.
(Химилонти муггаги туххӕй радзурдтонцӕ 1962 анзи Чиколай гъӕуи цӕрӕг зӕронд лӕг Химилонти Майрӕн, уӕдта 1991 анзи Фӕрӕскъӕтти гъӕуӕй раледзгӕ, Дзӕуӕгигъӕуи горӕти цӕрӕг Темирати Заурбег).

ЗАДӔЛЕСКӔ

Дӕллаг Задӕлескӕ ӕма Уӕллаг Задӕлескӕ нимад цӕунцӕ еу гъӕубӕл, се ’хсӕн ес 2,5 километри. Задӕлески гъӕуи цардӕнцӕ муггӕгтӕ: Ӕндретӕ, Гӕмаонтӕ, Дзансолтӕ, Текъойтӕ, Хосиротӕ, Хъӕлицтӕ, Цакъотӕ, Цагъатӕ ӕма Хъардантӕ.
Ӕндретӕ. Гӕмаонтӕ. Текъойтӕ. Хъӕлицтӕ ӕма Цагъати муггӕгти равзурди туххӕй сӕ хестӕртӕ радзурдтонцӕ рагон таурӕхъ:
«Раги кӕддӕр Курттати коми Бӕзи гъӕуи Албӕккати Албӕгӕн исӕнтӕстӕй ӕртӕ фурти: Гурий (Горо), Хъӕлиц ӕма Созур.
Созури, дан, цӕмӕдӕр гӕсгӕ рамардта сӕ гъӕуккаг Хӕмӕтатӕй еу лӕг. Албӕккати Хъӕлиц еци рӕстӕги адтӕй идард балций. Ку ’рбаздагъдӕй, уӕд Хӕмӕтатӕй (тоггинтӕй) рамардта фондз лӕги (фидӕ ӕма ӕ цуппар фуртей). Хъӕлицӕн Курттати комӕй ледзгӕ ’рцудӕй. Ӕ уосӕ Тӕболон, уӕдта ӕ дууӕ сувӕллони – биццеу Гизо, уӕдта кизгӕ (хӕрӕгбӕл сӕ хурдзинти ниввардта), ралигъдӕнцӕ Дигори коммӕ. Ами ’рсабур ӕнцӕ Задӕлески гъӕуи. Хӕдзарӕ си исаразта, ӕ муггаг ӕхе номбӕл – Хъӕлицтӕбӕл искодта. Ӕма цардӕнцӕ гъӕуи бундорон бийнонтӕй.
Хъӕлицӕн ма Задӕлески гъӕуи исӕнтӕстӕй цӕуӕт, цӕуӕти цӕуӕт. Ӕ фурт Гизойӕн дӕр исӕнтӕстӕй цӕуӕт, цӕуӕти цӕуӕт.
Хъӕлицӕн, уӕдта Гизойӕн ка исӕнтӕстӕй, уонӕн сӕ еугурей нӕмттӕ некебал гъуди кӕнуй, фал си сӕ еуети нӕмттӕ ба бӕрӕг ӕнцӕ: Текъо, Цагъа ӕма Гӕма. Гизой фурти фурт Басилӕн ба – Андрей.
Гӕмайӕн фурт не ’сӕнтӕстӕй, адтӕй ин еунӕг кизгӕ, ӕхуӕдӕг ба тагъд рӕстӕгмӕ рамардӕй. Еци еунӕг кизги Хъӕлицтӕ лӕгмӕ равардтонцӕ кӕмӕндӕр сӕхе гъӕуи. Ӕма уомӕн дӕр ӕ лӕг уотӕ рӕхги рамардӕй, байзадӕй ин еунӕг фурт Самур. Мадӕ ӕ лӕги рамӕлуни фӕсте ӕ фурти хӕццӕ хецӕн хӕдзарӕй цардӕнцӕ Задӕлески гъӕуи. Гъӕуи адӕм, уӕдта синхонтӕ хӕдзарӕмӕ дзурдтонцӕ мади муггаги номӕй, Гӕмаон, зӕгъгӕ. Уотемӕй муггаги ном байзадӕй Гӕмаонтӕбӕл.
Хъӕлици цӕуӕт, уӕдта ӕ цӕуӕти цӕуӕт Задӕлески гъӕуи исберӕ ’нцӕ. Гизойӕн исӕнтӕстӕй Хӕтӕг, Хӕтӕгӕн – Басил, Басилӕн – Ӕфсадӕг ӕма Ӕндре, Ӕфсадӕгӕн – Омар, Омарӕн ба ӕ уосӕ Темурти кизгӕй исӕнтӕстӕй дууӕ фурти: Егка ӕма Смали. Басили иннӕ фурт Ӕндре фӕстагмӕ ӕ муггаг ӕхе номбӕл искодта, ӕма Задӕлески гъӕуи фӕззиндтӕй муггаг Ӕндретӕ. Ӕндреййи фурт адтӕй Лало, Лалой фурттӕ ба – Сафа, Губа ӕма Хадзимӕт. Гӕмаони фурт Самурӕн ба Тагъати кизгӕй. райгурдӕй ӕртӕ фурти: Бичи, Албег ӕма Хадзи. Бичийӕн Телӕхъурти кизгӕй фӕззиндтӕй цуппар фурти: Дабо, Бегка, Гацо ӕма Мали. Бичий ӕнсувӕр Албегӕн Толасти кизгӕй адтӕй ӕртӕ фурти: Елбиздухъ, Заурбег ӕма Баса.
Бичий иннӕ ’нсувӕр Хадзийӕн ӕ дууӕ уосемӕй исӕнтӕстӕй: фиццаг уосӕ Етдзати кизгӕй – Хъурман, уой фурттӕ ба адтӕнцӕ Слангерий, Албег ӕма Гамуссӕ; дуккаг уосӕ Дзирати кизгӕй ба Хадзийӕн адтӕй Алексей, Егка ӕма Темурхъан.
Текъойӕн исӕнтӕстӕй еу фурт Баппай, уомӕн ба адтӕй ӕртӕ фурти: Сӕбе, Бӕрег, ӕртиккаги ном ба нӕбал гъуди кӕнунцӕ. Баппаййи хестӕр фурт Сабейӕн цӕуӕт не ’сӕнтӕстӕй. Е ’ннӕ фурт Бӕрегӕн ба адтӕй ӕртӕ фурти: Афӕхъо, Асӕхъо ӕма Барис.
Текъойти муггагмӕ ма адтӕй еу аул, е ба рантӕстӕй Баппаййи ӕлхӕд биццеу Гудзанӕй. Е исгъонбӕл ӕй, исустур ӕй, Шехинати муггагӕй ин кизгӕ бийнойнагӕн ракурдтонцӕ. Ӕма ин еци уосӕй исӕнтӕстӕй цуппар фурти: Хъубади, Гацо, Амурхан ӕма Налухъ.
Гудзани хестӕр фурт Хъубадийӕн райгурдӕй цуппар фурти: Сарӕбий, Гена, Алихан ӕма Гӕбучи.
Гудзани дуккаг фурт Гацойӕн исӕнтӕстӕй айдагъдӕр кизгуттӕ, Амурханӕн ба адтӕй дууӕ фурти: Гагасси ӕма Хъанамат, Гудзани кӕстӕр фурт Налухъӕн ба цӕуӕт не ’сӕнтӕстӕй. Цагъа дӕр Хъӕлицти Хъӕлици байзайӕггӕгтӕй адтӕй, сӕ еу, ӕ муггаг ӕхе номбӕл (Цагъатӕбӕл) искодта.
Цагъайӕн Задӕлески гъӕуи исӕнтӕстӕй цӕуӕт ӕма цӕуӕти цӕуӕт. Уонӕй ма Цагъати хестӕртӕ гъуди кӕнунцӕ Самури, амӕн ба Уазӕгти кизгӕй райгурдӕй цуппар фурти: Мӕхӕмӕт, Бола, Хъӕлицухъ ӕма Гена. Мӕхӕмӕтӕн дӕр Тегати кизгӕй адтӕй цуппар фурти: Абисал, Хангерий, Сослӕнбег ӕма Хъаурбег.
Хъӕлицти муггагбӕл ма фӕстӕдӕр бафтудӕй ӕндӕр аул, етӕ дӕр ӕнцӕ Хъӕлицти муггагӕй, фал, дан, кӕрӕдземӕн тогӕй хӕстӕг нӕ ’нцӕ. Хестӕртӕ куд дзорунцӕ, уомӕ гӕсгӕ, етӕ исӕнтӕстӕнцӕ кӕцӕйдӕр ӕрбафтуйӕггаг лӕгӕй. Сӕ фидӕ адтӕй ӕндӕр муггагӕй. Задӕлески гъӕуи ’й Хъӕлицтӕ сӕхемӕ райстонцӕ. Уонӕмӕ цӕргӕй, ӕхуӕдӕг дӕр, ӕ цӕуӕт дӕр сӕхе ниффинстонцӕ уонӕбӕл, ӕма абони дӕр сӕ байзайӕггӕгтӕ хӕссунцӕ Хъӕлицти муггаги ном, иннӕ Хъӕлицти хӕццӕ цӕрунцӕ лимӕн ӕма уарзонӕй.
Ес сӕмӕ ӕмхуӕрифурттӕ дӕр (Егка ӕма Смали ’нцӕ Гетӕгъӕзи фуртти ӕмхуӕрифурттӕ, сӕ маддӕлтӕ ’нцӕ Темурти кизгуттӕ, хӕстӕг хуӕртӕ).
(Хъӕлицтӕ, Гӕмаонтӕ, Цагъатӕ, Текъойтӕ ӕма Ӕндрети муггӕгти равзурди цубур истори радзурдта 1991 анзи Задӕлески гъӕуӕй раледзгӕ, Курттати гъӕуи цӕрӕг 79-анздзуд Хъӕлицти Егкай фурт Хъазибег).
Уӕлдӕр ранимад муггӕгти равзурди фӕдбӕл ма ес ӕндӕр хузи таурӕхъ. Уомӕ гӕсгӕ ба, Курттати комӕй ралигъдӕй ӕртӕ ’нсувӕри. Сӕ муггаг адтӕй Гуриатӕй: Самур, Хъӕлиц ӕма Гӕма – Лӕууонти-Ӕккӕлати хуӕрифурттӕ. Курттати коми сӕ къохӕй ӕрцудӕй зиан, уомӕ гӕсгӕ сӕ гъӕуӕй фестун кодтонцӕ, ӕма ’рбафтудӕнцӕ Задӕлескӕмӕ.
Хъӕлицӕй рантӕстӕй – Хъӕлицтӕ; Гӕмайӕй – Гӕмаонтӕ, фал Гӕмаонтӕ бабӕй фӕцӕнцӕ дууӕ хаййи, ӕма сӕ еуемӕй рантӕстӕй Ӕндрети муггаг. Самурӕй рацудӕй Цагъати муггаг, ӕма ин исӕнтӕстӕй дууӕ фурти: Нӕуӕг ӕма Саукуй.
Нӕуӕгӕн исӕнтӕстӕй: Хъӕлистухъ, Баба, Гена ӕма Бола, уӕдта дууӕ кизги. Саукуййӕн исӕнтӕстӕй фондз фурти ӕма дууӕ кизги: Налухъ, Тахъа, Паци, Мӕрзахъул, Гадо, Гуарӕ ӕма Данӕ
(Таурӕхъ радзурдта Дзӕуӕгигъӕуи горӕти цӕрӕг Цагъати Тотраз Гадой фурт Муггӕгти равзурди туххӕй Тотрази ӕрмӕг мухургонд ӕрцудӕй «Рӕстдзинад»-и газети 1991 анзи).

Ес ма аци муггӕгти туххӕй еума таурӕхъ дӕр. Раги кӕддӕр, дан, Курттати коми Хъӕлиц кедӕр хӕццӕ фӕттоггин ӕй, уомӕ гӕсгӕ ба ӕрбалигъдӕй Дигори коммӕ ӕма ӕрцардӕй Задӕлески гъӕуи. Хъӕлицӕн адтӕй фурт – Гизо, уомӕн ба Задӕлески гъӕуи исӕнтӕстӕй дууӕ фурти: Гӕма ӕма Цагъа. Гӕмайӕй равзурдӕнцӕ Текъойтӕ ӕма Цагъати муггӕгтӕ. Гизойи фурти фурт ба адтӕй Басил, ӕма е ба ӕ муггаги ном ниууагъта Хъӕлицтӕбӕл.
Гӕмай бийнонтӕ халери незӕй рамардӕнцӕ, сӕ киндзӕ (Дзансолти кизгӕ) ӕгасӕй байзадӕй, цӕуӕт ин нӕма адтӕй, фал ӕ лӕги рамӕлӕти фӕсте ба иссӕй Цагъатӕй еу лӕги уосӕ, ӕма ин Цагъатӕмӕ цӕуӕтӕй ка исӕнтӕстӕй, етӕ ба хастонцӕ Гӕмаонти муггаги ном.
Уотӕ дӕр ма дзорунцӕ, цума Гӕмайӕн ӕ фурттӕ емини незӕй рамардӕнцӕ, ӕгасӕй ба ма байзадӕй еунӕг кизгӕ ӕма, дан, уой цӕуӕт хӕссун байдӕдтонцӕ Гӕмаонти муггаги ном.
(Аци таурӕхъ ба радзурдта 1991 анзи Задӕлески гъӕуккаг 63-анздзуд Цагъати Дзебо Сослӕнбеги фурт, е ба таурӕхъ фегъуста Бӕзити Лалой фурт Саулохӕй).

Бӕзитӕ. Ӕрбалигъдӕнцӕ Задӕлескӕмӕ Дигори Нари гъӕуӕй, уордӕмӕ ба ӕрӕфтудӕнцӕ Туалгомӕй.
Бӕзити муггаг берӕ адӕмӕн зонгӕ ’й сӕ еу ӕнсувӕр Саулохи фӕрци, е фӕццардӕй Задӕлески гъӕуи 149 анземазй фулдӕр. Ӕ царди дӕргъи Саулох исгъонбӕл кодта берӕ цӕуӕт. Е хуарз зудта Дигоргоми цӕргути уавӕртӕ, ’гъдӕуттӕ, ӕ мӕлӕти фӕсте ниууагъта берӕ рагон таурӕхътӕ, легендитӕ ӕма царди хабӕрттӕ.
Дзансолтӕ. Хъайтухътӕ, Бадритӕ ӕма Тедетӕ сӕхе нимайунцӕ, хӕстӕг ӕнсувӕртӕй ка рантӕстӕй, уӕхӕн муггӕгтӕбӕл. Цардӕнцӕ Уӕллагири коми Хуади гъӕуи.
Хъайтухъти Хъайтухъӕн уоми адтӕй дууӕ уоси, фиццаг (уӕздан) уосӕй ин адтӕй цуппар фурти, дуккаг (хъумайаг) уосӕй ба – дууӕ: Хуад ӕма Дзансол. Цӕмӕдӕр гӕсгӕ сӕ мадӕ Гето ӕ лӕгӕй рахецӕн ӕй ӕма ӕ сувӕллӕнтти хӕццӕ ’рбацудӕй Устур-Дигори гъӕумӕ (ӕвӕдзи, ӕ цӕгатмӕ). Ӕ фурттӕ ку рагъомбӕл ӕнцӕ, уӕд хестӕри (Хуади) Устур-Дигори цӕргутӕ, Бӕлотӕй еу лӕг ӕма Темуртӕй еу лӕг, сӕ хӕццӕ Ассимӕ фӕххудтонцӕ. Ассий Хуад еу гъӕуи кӕмӕдӕр лӕсгдзӕрӕни бацудӕй ӕма фондз анзей кустӕн райста фондз сӕдӕ сӕри фустӕ. Ӕрбатардта сӕ Устур-Дигори гъӕумӕ ӕ мади хӕдзарӕмӕ. Цӕмӕй е ’нсувӕр Дзансолӕн и фустӕй хай дӕтгӕ не ’рцудайдӕ, уой туххӕй ибӕл Хуад рамаруни унаффӕ искодта. Еци гъуддаг сӕ мадӕ Гето балӕдӕрдтӕй ӕма Дзансоли хӕццӕ ралигъдӕнцӕ Задӕлески гъӕумӕ. Ами силгоймаг лӕгмӕ ’рцудӕй Цагъатӕмӕ. Еци Цагъай-фурт ба, дан, дасидӕ Дигоргоми мӕсгутӕ ӕма ахур кодта Дзансоли дӕр еци куст базонунбӕл. Биццеу ку ’слӕг ӕй, уӕд ин Цагъатӕ уосӕ ’рхудтонцӕ, бийнонти хецау иссӕй, ӕ номмӕ гӕсгӕ ӕ муггаг дӕр – Дзансолтӕбӕл искодта.
(Дзансолти муггаги равзурди цубур истори радзурдта 1991 анзи Задӕлески гъӕуӕй раледзгӕ, Дзӕуӕгигъӕуи горӕти цӕрӕг 73-анздзуд Дзансолти Авдуллӕ Залуни фурт).

Хосиротӕ. Аци мугтаг Задӕлески гъӕумӕ ’рбафтудӕй Уӕллагири коми Дӕййи гъӕуӕй. Уоми си Хосиротӕй еу лӕг, ӕ ном Баззе, зӕгъгӕ, кедӕр хӕццӕ фӕттоггин ӕй, ӕма ин е ’нсувӕр Саукудзи хӕццӕ уордигӕй ледзгӕ ’рцудӕй. Ӕрбалигъдӕнцӕ дууемӕй дӕр Дигори коммӕ ӕма ӕрцардӕнцӕ Задӕлески гъӕуи.
Дигори коми Хосироти муггагӕй ци цӕргутӕ фӕззиндтӕнцӕ, уони фиццаг фиддӕлтӕ адтӕнцӕ Уӕллагири комӕй ӕрбацӕуӕггӕгтӕ, ӕнсувӕртӕ – Хосироти Баззе ӕма Саукудз.
Хосироти муггаги равзурди туххӕй ма ес ӕндӕрхузи таурӕхъ дӕр, уомӕ гӕсгӕ ба, Уӕллагири комӕй Задӕлески гъӕумӕ ’рбалигъдӕй Хосироти Саукудз, адтӕй ин фондз фурти: Долӕт, Дзастемур, Сандир, Гена, ӕ дуккаг уосӕй ба – Гугъо, адтӕй Сакъити хуӕрифурт.
(Хосироти муггаги равзурди туххӕй дуккаг таурӕхъ радзурдта 1991 анзи Дзӕуӕгигъӕуи горӕти цӕрӕг 72-анздзуд Цагъати Тотраз Гадой фурт).

Хъардантӕ. Хъардантӕ цалдӕр ӕнсувӕремӕй цардӕнцӕ Уӕллагири коми, Къӕхтисӕри. Ами кедӕр хӕццӕ фӕттоггин ӕнцӕ, ӕма син еци коми ӕдасӕй цӕрӕн нӕбал адтӕй. Уомӕ гӕсгӕ ба ’нсувӕртӕй сӕ еу фӕллигъдӕй Кӕсӕгмӕ, иннӕ дууӕ – Гизӕлмӕ, сӕ еу ба – Дигори коммӕ, Задӕлески гъӕумӕ. Задӕлески гъӕумӕ ка ралигъдӕй, еци лӕг ами уосӕ ракурдта, исӕнтӕстӕй ин цӕуӕт, цӕуӕти цӕуӕт. Фӕстӕдӕр уонӕй сӕ еуетӕ фӕллигъдӕнцӕ Мӕздӕгмӕ, Чиколамӕ, уӕдта Киристонгъӕумӕ.
Дигори коми куд фӕззиндтӕнцӕ Хъардантӕ, уой туххӕй ма ес ӕндӕр таурӕхъ: Гурдзий еу гъӕуи цардӕнцӕ Хъардантӕй еу бийнонтӕ. Еубон, дан, еци бийнонтӕй дууӕ ’нсувӕри цудӕнцӕ гъӕунги, сӕ синхонти цормӕ ку бахъӕрттӕнцӕ, уӕдта сӕбӕл синхонти куй ӕхе ниццавта ӕма си сӕ еуебӕл фӕххуӕстӕй. Иннӕ ’нсувӕр хъамайӕй и куййи рамардта, уомӕ гӕсгӕ ба ’й куййи хецау топпӕй хӕдзари тургъӕй фехста ӕма ’й рамардта. Уой фӕсте Хъарданти иннӕ ’нсувӕртӕ бундзагъд никкодтонцӕ сӕ синхонти бийнонти. Уомӕ гӕсгӕ ба Хъардантӕн уордигӕй ледзгӕ ’рцудӕй: сӕ еу ӕнсувӕр – Кӕсӕгмӕ, дууемӕй – Гизӕлмӕ, иннӕ ба – Дигори коммӕ, Задӕлески гъӕумӕ.
(Фӕстаг хабар радзурдта зӕронд лӕг Хъарданти Хъазибег, уомӕн ба ’й радзурдта ӕ фидӕ Габиц – Чиколай гъӕуккаг).

Цакъотӕ равзурдӕнцӕ Астантӕй. Сӕ фиццаг фидӕ Самур – Цакъоти Айдарухъи фурт Задӕлески гъӕумӕ ’рлигъдӕй Уӕхъӕци гъӕуӕй. Ами муггаг куд исӕнтӕстӕй, уӕдта Астантӕй куд рахецӕн ӕй муггаги фиддӕл Цакъо, уой туххӕй ба лӕмбунӕгӕй ниффинстан, аци киунуги Мӕхчески гъӕуи муггӕгти туххӕй ку финстан, уӕд уони хӕццӕ.

НАРИ ГЪӔУ

Аци гъӕуи дӕр дууӕ синхи (Уӕллаг ӕма Дӕллаг Нари) ӕвӕрд ӕнцӕ Ирӕфи донӕн ӕ рахес фарси, Мӕцути ӕрдозӕмӕ хӕстӕг, Задӕлески гъӕуӕн ба ӕ хонсар ӕрдӕмӕ 2,5–3 километри идарддӕр. Гъӕубӕл, дан, Нари ном исӕвардтонцӕ, Туалгоми Нари гъӕуӕй ка ’рбалигъдӕй Дигори коммӕ цӕрунмӕ, еци ирон адӕм. Адтӕй ма уӕхӕн хестӕр лӕгтӕ Дигоргоми, кӕцитӕ гъуди кодтонцӕ, Нари гъӕуи цӕргутӕй сӕ еуетӕ иронау ке дзурдтонцӕ, уой.
Нари гъӕуккаг хестӕртӕ ба дзорунцӕ, зӕгъгӕ, дан, гъӕубӕл аци ном ӕвӕрд ӕрцудӕй уомӕ гӕсгӕ, ӕма и гъӕуи цардӕй Нарти Сослан, цардӕнцӕ си Нарти адӕм.
Нари гъӕуи цардӕнцӕ: Бӕзитӕ, Зӕгӕлтӕ, Зохъотӕ, Сӕбантӕ, Созаонтӕ, Туайтӕ, Уазитӕ, Хуадонтӕ, Хъамболтӕ ӕма Нигколтӕ.

Бӕзитӕ, Зӕгӕлтӕ, Сӕбантӕ ӕма Хъамболтӕ. Аци муггӕгти фиддӕлтӕ Бӕзи, Зӕгӕл, Сӕбан ӕма Хъамбол адтӕнцӕ еу мадӕ ӕма фидӕй райгургӕ ’нсувӕртӕ. Раги кӕддӕр, дан, сӕ фидӕ Логонти Айгобек Дигори коммӕ Нари гъӕумӕ ’рлигъдӕй Туалгомӕй ирон Нари гъӕуӕй. Фиццаг ӕрцардӕй Мӕцути ӕрдози хонсарварс бӕрзонд къӕбури тегъӕбӕл, Айгомуги дон ӕма Хеди галеу фарс (Хекъори къулдунбӕл).
Айгобек уоми цӕрӕн хӕдзарӕ искодта, уосӕ ракурдта ӕма си ӕ бийнонти хӕццӕ дзӕвгарӕ рӕстӕг фӕццардӕй. Исӕнтӕстӕй ин цуппар фурти: Бӕзи, Зӕгӕл, Сӕбан ӕма Хъамбол. Ӕ хӕдзарӕ адтӕй ӕвадуат рауӕн, дон хӕссун сӕ гъудӕй идардӕй, хумзӕнхи бунат си нӕ адтӕй. Уомӕ гӕсгӕ ба Айгобек, ӕ фурттӕ ку рагъомбӕл ӕнцӕ, уӕд Ӕндаг Нари буни исаразта устур ӕма федар цӕрӕн хӕдзарӕ. Фал син е дӕр еу уӕхӕни басугъдӕй, ӕма бабӕй исаразтонцӕ нӕуӕг хӕдзарӕ Дӕллаг Нари. Уоми еу къуар рӕстӕги рацардӕнцӕ еумӕ, уӕдта байурстонцӕ, ӕма ’нсувӕртӕ хецӕнтӕй ӕрцардӕнцӕ, сӕ муггӕгтӕ сӕ нӕмттӕмӕ гӕсгӕ искодтонцӕ. Уотемӕй Нари гъӕуи фӕззиндтӕнцӕ муггӕгтӕ: Бӕзитӕ, Зӕгӕлтӕ, Сӕбантӕ ӕма Хъамболтӕ.
Бӕзитӕ Нари гъӕуӕй фӕллигъдӕнцӕ сӕ синхаг гъӕу Задӕлескӕмӕ ӕма уоми бундорон цӕрӕг иссӕнцӕ.
Зӕгӕл ӕма Зӕгӕли хӕстӕг Зохъо ба фӕллигъдӕнцӕ медхонхи Гӕлиати гъӕумӕ. Фал Зӕгӕл Нари гъӕуӕй Гӕлиатӕмӕ цӕмӕ гӕсгӕ фӕллигъдӕй, уой туххӕй ба ес рагон таурӕхъ.
Зӕгӕлти гал, дан, сӕ гъӕуккаг Абисалти ӕлдӕрттӕй еу лӕг ӕнӕ бафӕрсгӕй хумӕ кӕнунмӕ дзубурбӕл исефтигъта. Еци хабар Зӕгӕл ку фегъуста, уӕд Абисали фуртмӕ хумӕмӕ бацудӕй ӕма ’й сабурӕй бафарста: «Аци гал мӕн гал ӕй ӕма ’й ӕнӕ бафӕрсгӕй цӕмӕ исефтигътай дӕ дзубурбӕл?» Абисали-фурт ба ин дзуапп равардта: «Ӕз дин дӕхе дӕр исефтиндздзӕнӕн», зӕгъгӕ. Зӕгӕли-фурт еци ӕфхуӕрд нӕ ниббухстӕй, ӕ хъӕма фелваста ӕма ӕ бафхуӕрӕгӕн хъӕмайӕй ӕ цонг ӕрцавта, цонг фӕггӕллеу ӕй. Зӕгӕл Абисалти хӕццӕ фӕттоггин ӕй, сӕ тог си гъӕуама райстайуонцӕ, уомӕ гӕсгӕ ба ин Нари гъӕуӕй ледзгӕ ’рцудӕй, фӕллигъдӕй Гӕлиати гъӕумӕ. Нари гъӕуи ма цӕргӕ байзадӕнцӕ сӕ бийнонти хӕццӕ Сӕбан ӕма Хъамбол. Сӕбанӕн адтӕй дууӕ фурти: Айтег ӕма Хъудайнат. Уони цӕуӕт ба адтӕнцӕ: Айтегӕн: Бадзи, Сабе, Биаслан ӕма Налухъ; Бадзийӕн исӕнтӕстӕй цуппар фурти: Хадзимӕт, Самӕза, Мали ӕма
Чичили; Сабейӕн – ӕртӕ фурти: Саулӕг, Багкерий ӕма Дзахо; Биасланӕн дууӕ фурти: Гӕбули ӕма Дауу; Налухъи фурттӕ ба адтӕнцӕ: Тӕтӕри, Бӕрек ӕма Фомӕ.
Сабани дуккаг фурт Хъудайнатӕн адтӕй цуппар фурти: Бобо, Болат, Уазгерий ӕма Дауай. Бобойӕн – дууӕ фурти: Геги ӕма Уаче; Болатӕн – еунӕг фурт – Хуйман; Уазгерийӕн – дууӕ фурти: Дзабо ӕма Гӕуис; Дауай фурттӕ ба адтӕнцӕ: Нигко, Муртаз ӕма Тотурухъ; Нигкойӕн адтӕй ӕртӕ фурти: Гӕуис, Ӕвсимайхуӕ ӕма Дрис; Муртази фурттӕ ба адтӕнцӕ: Сафар, Туйгъан, Габо, Бола ӕма Дзамболат; Тотурухъӕн ба адтӕй фондз фурти: Кудзий, Дзӕрдӕг, Хамӕза, Бугу ӕма Мазза. Сӕбани фурттӕй Айтеги хъаун (аул) Октябри революций агъонмӕ сӕ цӕрӕнбунат Нари гъӕуӕй раййивтонцӕ Киристонгъӕумӕ ӕма уоми цардӕнцӕ, сӕ байзайӕггӕгтӕй ма си абони дӕр ес цӕргутӕ.
Сӕбани дуккаг фурт Хъудайнати цӕуӕт ӕма цӕуӕти цӕуӕт ба ма берӕ рӕстӕгути фӕццардӕнцӕ Нари гъӕуи, исберӕ ’нцӕ, цалдӕр хецӕн хӕдзари си фӕззиндтӕй, уӕдта етӕ дӕр 1926–1930 ӕнзти фӕллигъдӕнцӕ будури гъӕутӕмӕ: Киристонгъӕу, Сурх-Дигорӕ ӕма ма ӕндӕр рауӕнтӕмӕ. Сӕ райгурӕн гъӕу Нари ба ма абони дӕр Сӕбанти муггагӕй цӕруй ӕртӕ бийнонти.
Айгобеги дуккаг фурт Хъамбол дӕр цӕргӕ байзадӕй ӕ бийнонти хӕццӕ Нари гъӕуи. Муггаги фиддӕл Хъамбол адтӕй Къумбулти гъӕуккаг сиахс, ӕма ин еци уосӕй исӕнтӕстӕй дууӕ фурти – Мӕхӕмӕт ӕма Алихан. Сӕ фидӕ Хъамбол ку рамардӕй, уӕд мадӕ сувӕллӕнтти ӕ цӕгатмӕ Къумбулти гъӕумӕ фӕххудта. Уоми дууӕ биццеуи дӕр сӕ мадӕ исгъонбӕл кодта, исустуртӕ ’нцӕ. Еу уӕхӕни Къумбулти гъӕумӕ Нарӕй исцудӕй биццеути фиди ’нсувӕр Сӕбан ӕма сувӕллӕнттӕй сӕ еуей (Мӕхӕмӕти) мадӕй ракурдта ӕма ’й фӕххудта Нарӕмӕ, биццеуи фиди хӕдзарӕмӕ. Мӕхӕмӕт ӕма Алихан Сӕбантӕмӕ ку ислӕгтӕ ’нцӕ, уӕд уоститӕ ’рхудтонцӕ ӕма етӕ дӕр иссӕнцӕ бийнонти хецӕуттӕ: Алихан – Къумбулти гъӕуи, Мӕхӕмӕт ба – Нари гъӕуи. Къумбулти гъӕуи Алиханӕн ци цӕуӕт фӕззиндтӕй, етӕ райстонцӕ пусулмон дин, иннӕ Хъамболти адӕм (Мӕхӕмӕти цӕуӕт) ба Нари гъӕуи байзадӕнцӕ киристӕнттӕй.
Мӕхӕмӕти уосӕ адтӕй Мӕхчески гъӕуккаг Дзӕгойти кизгӕ, уомӕй ин исӕнтӕстӕй еунӕг фурт Гӕуис. Гӕуисӕн ба адтӕй ӕртӕ уоси. Ӕ фиццаг уосӕ адтӕй Абийти кизгӕ, ӕма ин уомӕй исӕнтӕстӕй дууӕ фурти: Бадо ӕма Дабо. Еци уосӕ ку рамардӕй, уӕд уой фӕсте Гӕуис ӕрхудта Тускъати кизги, исӕнтӕстӕй син еунӕг фурт (ӕ ном ин феронх киндӕй). Тускъаон рамардӕй, ӕма Гӕуис ӕрхудта ӕртиккаг уосӕ – Цъебойти кизги. Цъебоонӕй дӕр Гӕуисӕн исӕнтӕстӕй еунӕг фурт – Сламӕрза (фӕсномугӕй Гузу).
Хъамбол ӕма Гӕуиси нӕ нимайгӕй, Нари цӕрӕг Хъамболти муггаги фӕлтӕртӕн сӕ фиццаг фиддӕлтӕ адтӕнцӕ Гӕуиси фурттӕ: Бадо, Дабо ӕма Сламӕрза (Гузу), уӕдта Тускъаони еунӕг фурт (ӕ ном феронх ӕй).
Хъамболти муггаги адӕм дӕр Нари гъӕуи цӕргӕй, фӕстагмӕ исберӕ ’нцӕ, ӕвзурстонцӕ зин цард, ӕма, уонӕн дӕр равгӕ ку фӕцӕй, уӕд 1930 ӕнзти фӕллигъдӕнцӕ будури гъӕутӕмӕ, сӕ фулдӕретӕ фӕллигъдӕнцӕ Сурх-Дигори гъӕумӕ. Нари гъӕуи ба ма си уӕд байзадӕй цӕргӕ цалдӕр бийнонти.
(Бӕзитӕ, Зӕгӕлтӕ, Сӕбантӕ ӕма Хъамболти муггӕгти равзурди хабӕрттӕ радзурдтонцӕ: 1991 анзи Донифарси гъӕуӕй раледзгӕ Чиколай гъӕуи цӕрӕг 88-анздзуд Хъамболти Хъасуни фурт Хъазибег, Дзӕуӕгигъӕуи горӕти цӕргутӕ 60-анздзуд Хъамболти Къизони фурт Николай ӕма 1992 анзи Сӕбанти Харитъон Тазей фурт).

Уазитӕ. Муггаги фиддӕл адтӕй Уӕллагири коймаг, исӕнтӕстӕй Ос-Бӕгъатӕри къабазӕй Дӕййи гъӕуи. Уазити муггагӕй еу ӕнсувӕр Уӕллагири комӕй раги кӕддӕр ӕрбалигъдӕй Дигори коммӕ ӕма ӕрцардӕй Нари гъӕуи. Ами Уазий-фурт бийнонти хецау иссӕй. Цардӕнцӕ тумугъ бийнонтӕй, фал халери нез фӕззиндтӕй, ӕма, еу сувӕллонӕй фӕстӕмӕ, иннетӕ ба рамардӕнцӕ.
Нари гъӕуи Уазити бийнонти туххӕй байзадӕй таурӕхъ. Халери нези фӕсте еубон Тъӕпӕн Дигори гъӕути хецау Абисалти Хадзи ӕ фӕсдзӕуинтти хӕццӕ Мӕхческӕй рацудӕй гъӕутӕ бӕрӕг кӕнунмӕ. Бабӕрӕг кодта Фӕрӕскъӕттӕ, Хӕнӕзӕ, Задӕлески гъӕутӕ, фӕсарӕфти ба ’рбахӕццӕ ’й Нари гъӕумӕ. Аци гъӕуи Уазити хӕдзари фонс стойнӕй уагъд не ’рцудӕнцӕ, ӕнӕ дон ӕма ӕнӕ хуӕруйнагӕй уастонцӕ. Ами цидӕр бӕлах ӕрцудӕй, зӕгъгӕ, хӕдзарамӕ бацудӕнцӕ ӕма бийнонти мӕрдтӕй баййафтонцӕ, фал ма еу сувӕллон ба ӕ мард мади дзедзе кӕугӕ-кӕугӕ дадта. Хабар фегъосун кодтонцӕ Хадзийӕн. Ӕма син е загъта, цӕмӕй ин сувӕллони ӕ хӕдзарӕмӕ (Хадзий хӕдзарӕмӕ) фӕххӕссонцӕ, уой. Фонс ӕма мулкӕн ци кӕнун гъудӕй, уой дӕр син балӕдӕрун кодта. Куд рабӕрӕг ӕй, уомӕ гӕсгӕ Нари гъӕуи Уазити муггагӕй цардӕй еунӕг бийнонтӕ. Уоми дӕр ӕма еугур Дигори дӕр Уазитӕн хӕстӕг неке разиндтӕй. Ӕвӕдзи, Хадзи дӕр уомӕ гӕсгӕ рахаста унаффӕ мулк ӕма фонс райсун ӕхе пайдайӕн. Уазити сувӕллон разиндтӕй кизгӕ, ном ибӕл исӕвардтонцӕ Гурмехан.
Гурмехан Абисалтӕмӕ исгъонбӕл ӕй, киндздзон кизгӕ иссӕй, адтӕй, дан, кондгин ӕма уиндгун. Берӕ лӕхъуӕнти фӕндадтӕй ӕ ракорун, фал, ку базониуонцӕ ирӕди аргъ, уӕдта раздӕхиуонцӕ ӕнӕ нецӕмӕй, фал ӕй уӕддӕр Гецати Саусӕр ба ракурдта, бафиста Хадзийӕн «еу бони ӕруӕд». (Дууӕ хатти фулдӕр ци ӕруӕд хаттӕй, уӕдта еци еу бон). Уазити кизгӕ Гурмехан Гецати муггагӕн адтӕй сӕ фиццагдӕр маддӕлтӕй еу.
(Уазити муггаги равзурди таурӕхъ радзурдта 1990 анзи Мӕхчески гъӕуӕй раледзгӕ, Заводи поселокки цӕрӕг 90-анздзуд Гецати Ахмӕти фурт Сослӕнбег).

Созаонтӕ. Аци муггаг равзурдӕй Цомайтӕй. Цомайтӕ еци рӕстӕги цардӕнцӕ Ӕрхони, Уӕллагири коми. Созаонтӕ Цомайтӕй куд рахецӕн ӕнцӕ, уой туххӕй ес рагон таурӕхъ: «Еу изӕр Цомайти зӕронд лӕги сӕ синхонтӕ бахудтонцӕ гали сӕр хуӕрунмӕ, ӕ хӕццӕ фӕххудта ӕ фурти сувӕллони дӕр. Синхонтӕ ин ӕ фингӕбӕл ӕрӕвардтонцӕ гали сӕр. Хуӕргӕй бафӕсмардта е ’сӕфт гали сӕр, балӕдӕрдтӕй, барӕй ин ӕй фингӕбӕл ке ’рӕвардтонцӕ хуӕрунмӕ, уой. Айдагъ уобӕл ӕй нӕ ниууагътонцӕ синхӕнттӕ, фал ибӕл гириз кӕнун дӕр райдӕдтонцӕ. Зӕронд лӕгӕн ма ци гӕнӕн адтӕй, загъта син: «Ка мин райса сумахӕй мӕ маст, уӕхӕн кӕд махмӕ (Цомайтӕмӕ) дӕр есге разинна». Исистадӕй фингӕй ӕма мӕстгунӕй рандӕ ’й синхонти хӕдзарӕй. Цомайти биццеу райдайӕнӕй кӕронмӕ еци гъуддаг ӕхуӕдӕг фӕууидта, фегъуста ’фхуӕрд зӕгъдтитӕ ӕ бабай туххӕй, нигъгъуди сӕ кодта. Уой фӕсте райевгъудӕй рӕстӕг, Цомайти зӕронд лӕг рамардӕй. Сӕ биццеу дӕр уӕдмӕ ислӕг ӕй. Нӕй байронх ӕй зӕронд лӕги бафхуӕрд. Еу уӕхӕни рамардта зӕронд лӕги бафхуӕргутӕй сӕ еуей. Фӕттоггин ӕй сӕ синхӕнтти хӕццӕ, ӕма ин Уӕллагири комӕй ледзгӕ ’рцудӕй. Ралигъдӕй Дигори коммӕ ӕма ӕрсабур ӕй Нари гъӕуи. Ку федас ӕй ӕ маргутӕй, уӕдта раскъафта ӕхецӕн уосӕн Созайти кизги, уомӕй ин райгурдӕй дууӕ фурти. Цардӕнцӕ, сӕхецӕн кустонцӕ. Уӕдмӕ сӕ фидӕ рамардӕй, ӕма сувӕллӕнттӕ байзадӕнцӕ сӕ мади хӕццӕ цӕргӕй.
Кӕд берӕ рӕстӕг райевгъудӕй, сӕ фидӕ ку фӕттоггин ӕй, уӕдӕй фӕстӕмӕ, уӕддӕр ӕдас нӕ адтӕнцӕ, тарстӕнцӕ рамарунӕй и сувӕллӕнттӕн. Уой туххӕй ба сувӕллӕнттӕн лӕвӕрд ӕрцудӕй сӕ мади муггаг – Созаонтӕ.
Туатӕ. Нари гъӕумӕ Туатӕн сӕ фиццаг фидӕ ’рбалигъдӕй Туалти комӕй. Фӕстаг халери агъоммӕ ма Нари гъӕуи Туати муггагӕй цардӕй еунӕг бийнонтӕ (мадӕ йӕ авд фуртей хӕццӕ). Бийнонтӕ халери незӕй рамардӕнцӕ, фал ма, дан, си ӕгасӕй байзадӕй еу силгоймаг ӕ сувӕллон-биццеуи хӕццӕ. Еци рӕстӕг, дан, силгоймаг ӕ сувӕллони хӕццӕ адтӕй иуазӕгуати будури гъӕутӕй кӕмидӕр, ӕма сӕбӕл нез нӕ бафтудӕй. Нари гъӕумӕ цӕрунмӕ дӕр нӕбал ӕрбаздагъдӕй. Уотемӕй Туати муггагӕй Дигори коми Нари гъӕуи цӕрӕг нӕбал байзадӕй.
(Созаонтӕ ӕма Туати муггӕгти равзурди хабар радзурдта Нари гъӕуккаг, Дзӕуӕгигъӕуи горӕти цӕрӕг Хъамболти Къизони фурт Николай).

Хуадонтӕ. Хуадонти муггаги еу аул Нарӕмӕ ’рбалигъдӕй Устур-Дигори гъӕуӕй. Уордӕмӕ ба Хуадон (Хуадонти фиццаг фидӕ) ӕма е ’нсувӕр Дзансоли сувӕллӕнттӕй ӕрбахудта Уӕллагири комӕй Хуади гъӕуӕй сӕ мадӕ Гето. Сувӕллӕнтти фидӕ адтӕй ецирдигон – Хъайтухъти Хъайтухъ. Уомӕн ӕ дуккаг (хъумайаг) уосӕ ба – Гето, е ӕ лӕгӕй цӕмӕдӕр гӕсгӕ рахецӕн ӕй ӕма ӕ сувӕллӕнтти хӕццӕ Устур-Дигорӕмӕ ралигъдӕй. Сувӕллӕнттӕ – Хуад ӕма Дзансол – ами исгъонбӕл ӕнцӕ, фал Гетойӕн ӕ фурт Дзансоли хӕццӕ ледзгӕ ’рцудӕй Устур-Дигорӕй Задӕлески гъӕумӕ. Ами Дзансол ислӕг ӕй, бийнонти хецау иссӕй, ӕ муггаг дӕр ӕхе номбӕл – Дзансолтӕ, зӕгъгӕ, искодта. Е ’нсувӕр Хуад ба байзадӕй цӕргӕ Устур-Дигори гъӕуи, е дӕр ислӕг ӕй, ӕ муггаг ӕхе номбӕл, Хуадонтӕ, зӕгъгӕ, искодта. Фӕззиндтӕй ин цӕуӕт, цӕуӕти цӕуӕт. Уонӕй еу аул ӕрлигъдӕй Нари гъӕумӕ ӕма ами иссӕнцӕ бундорон муггаг – Хуадонтӕ, зӕгъгӕ.
Нарон Хуадонтӕй еу кизгӕ ’рцудӕй лӕгмӕ донифӕрсаг Елбийти уӕздан Елбиййи фурт Заурбегмӕ. Донифарси гъӕуи Заурбегӕн Хуадононӕй исӕнтӕстӕй фондз фурти: Цӕппо, Гъуллӕ, Бадзай, Мӕхӕмӕт ӕма Гӕма. Заурбег ӕ бинойнаг Хуадонони ӕма ӕ фондз сувӕллони сӕрти ӕрхудта уӕздӕнтти муггагӕй уосӕ. Уомӕ гӕсгӕ ба Хуадонон ӕ сӕрмӕ нӕбал хаста Заурбегӕн дуккаг уосӕн ӕма си рахецӕн ӕй, ӕ цӕуӕтӕн ба лӕвӕрд ӕрцудӕй ӕхе муггаги ном – Хуадонтӕ.
Елбийти-Хуадонти фондз ӕнсувӕрей цард куд рацудӕй, уой туххӕй ба радзордзинан Донифарси муггӕгти хӕццӕ аци киунуги фӕстӕдӕр.
(Хуадонти муггаги равзурди таурӕхъ радзурдта Чиколай гъӕуи цӕрӕг Хъамболти Хъасуни фурт Хъазибег).

МӔЦУТИ ӔРДОЗӔ

Аци ӕрдозӕ ӕвӕрд ӕй Дигори ӕртӕ комей астӕу, Нари гъӕумӕ хӕстӕг, Айгомуг ӕма Ирӕфи цӕугӕдӕнтти ӕхсӕн. Ӕ асӕ уодзӕнӕй фондз десятиней бӕрцӕ. Ӕрдози ес рагон уӕлмӕрдтӕ, уобӕйттӕ ӕма циртдзӕвӕнтӕ, фал си кӕци адӕмихӕттитӕ ӕвӕрд ӕрцудӕнцӕ, уӕдта сӕ ка байвардта, етӕ ба кӕронмӕ бӕрӕггонд нӕма ’рцудӕнцӕ.
Нарти адӕмӕн, дан, Мӕцути ӕрдози адтӕй Устур нихӕс, ами унаффитӕ ӕма тӕрхонтӕ федар кодтонцӕ, ардигӕй цудӕнцӕ балцитӕмӕ дӕр. Мӕцути ӕрдози Нарти Сосланӕн адтӕй уолӕфӕн бунат, къела, ӕ бӕхӕн саргъ ӕма ӕ куййӕн – тӕгӕна (дортӕй арӕзт). Сосланӕн, дан, ӕ къӕхтӕ дӕр Ойнони цалх ами ралух кодта. Еци цалх ма хонунцӕ Балсӕги кенӕ Барсӕги цалх дӕр. Е адтӕй, ӕнӕ устур бӕлахӕй кӕмӕй нӕ райервазтайдӕ лӕг, уӕхӕн цалх. Нарти Сослани дӕр еци Ойнони цалх рамардта. Ӕ мард ба, дан, ӕвӕрд ӕй ӕхецӕн даст уобаййи Мӕцути ӕрдози. Беретӕ абони дӕр ӕууӕндунцӕ, ӕнгъӕл ӕнцӕ, цума ӕцӕгӕйдӕр Нарти Сослани мард аци уобаййи ӕвӕрд ӕй, уотӕ.
Нари гъӕуи рагон цӕргутӕ Нарти Сослани изӕди бунати исӕвардтонцӕ, кувдтитӕ ин кодтонцӕ анз еу хатт сӕрди мӕйи Мӕцути ӕрдози, Сослани уобаййи цори. Кувди бунат фӕстӕдӕр Нари адӕм Мӕцутӕй сӕ гъӕумӕ хӕстӕгдӕр раййивтонцӕ. Дууӕ синхей ӕхсӕн дзиуарӕ исаразтонцӕ. Еци дзиуари ихӕлддзӕгтӕ абони дӕр фӕууинун ӕнгъезуй.
Мӕцути ӕрдозӕ Дигоргоми рагон цӕргути царди медӕгӕ ахӕста политикон ӕма социалон ӕгъдауӕй устур бунат. Куд Дигори коми гъӕути центр, уомӕ гӕсгӕ ардӕмӕ рӕстӕгӕй-рӕстӕгмӕ ӕмбурд кодтонцӕ гъӕути ’взурст лӕгтӕ. Ами еци лӕгтӕ рахӕссиуонцӕ знӕгтӕй сӕхе багъӕуай кӕнуни, уӕдта царди уавӕртӕ фӕххуӕздӕр кӕнуни туххӕй унаффитӕ, тоггинтӕ си федаун кодтонцӕ, тӕрхон кодтонцӕ цардихалгутӕн.
Мӕцути ӕрдози бундорон цӕрӕг некӕд адтӕй, фал си скъола арӕзт ку ’рцудӕй, ку си райгон кодтонцӕ бастдзийнади къанторӕ, тукан, тукӕнтти скълӕдтӕ, уӕдӕй фӕстӕмӕ си рӕстӕгмӕ цӕридӕ ӕма цӕрунцӕ скъолай ахургӕнгутӕ, скъоладзаутӕ, уӕдта иннӕ уагдӕнтти косгутӕ.
Мӕцути ӕрдози берӕ адӕмтӕ зонунцӕ, фал ӕй хуӕздӕр ба базудтонцӕ, 1987 анзи уоми сагъд ку ӕрцудӕй циртдзӕвӕн, Устур Фидибӕсти тугъди 1941–1945 ӕнзти Дигори коми гъӕути цӕргутӕй немуцаг фашистти нихмӕ тохгӕй ӕ цард ка равардта, еци фондз сӕдей бӕрцӕ ӕригон фӕсевӕдӕн, уӕд. Циртдзӕвӕн игон кӕнуни бони Мӕцути ӕрдозӕмӕ ’рцудӕнцӕ берӕ адӕм Иристони гъӕутӕй, нӕ бӕсти алли рауӕнтӕй. Аци циртдзӕвӕн адӕми цӕсти кадгин ӕй. Ами Дигоргоми гъӕути фӕсевӕди ӕхсӕн цӕуй гъомбӕлдзийнади куст. Алли анз дӕр 9-аг Маййи Уӕлахези бони ардӕмӕ ӕрӕмбурд унцӕ фӕсевӕд, скъоладзаутӕ. Ардигӕй ранӕхстӕр унцӕ Ӕфсади рӕнгъитӕмӕ. Киндзи хунди дӕр циртдзӕвӕнбӕл лӕхъуӕн ӕма кизгӕ байвӕрунцӕ деденгутӕ.
Дигори комӕй кадӕр фӕццӕуй ӕндӕр рауӕнмӕ кенӕ ба, и коммӕ ка ’рбацӕуа, уонӕн сӕ фӕндаг фӕууй циртдзӕвӕни цорти, ӕма ’ймӕ ӕнӕ баздӕхгӕ нӕ фӕуунцӕ – сӕ къохтӕ ибӕл байвӕрунцӕ, фӕззӕгъунцӕ син: «Рохсаг...»

 ТЪӔПӔН ДИГОРИ ЗИЛД

Зилди гъӕутӕ: Хӕнӕзӕ, Задӕлескӕ, Нарӕ, Мӕцути ӕрдозӕ, уӕдта Мӕхческӕ, Фӕрӕскъӕттӕ, Къаматӕ, Уӕхъӕцӕ, Хъалнӕгътӕ, Мӕстинокӕ, Фӕснӕл, Фӕснӕли ӕрдозӕ ӕма Хъазахти, Тауитти, Скъодтати, Охъазти синхитӕ.
Зилди арӕнтӕ: цӕгат ӕма хорискӕсӕни – Уорс хонх, хонсари – Уӕллаг коми зӕнхитӕ, хорнигулӕни – Сау хонх, Устур Дигорӕ ӕма Донифарси зӕнхитӕ.
Мӕхчески комӕн се ’стурдӕр дон ӕй Айгомуги дон, еци донбӕл ма ӕфтуйунцӕ хорнигулӕнӕрдигӕй – Наргъи, Галаудзи ӕма Сарди цӕугӕдӕнттӕ, хорискӕсӕнӕрдигӕй ба минкъийдӕр цӕугӕдӕнттӕ: Къумӕлдон, Дзанкисти дон, Тумӕни ӕма Фӕснӕли дӕнттӕ.
Сӕ зин уавӕртӕмӕ гӕсгӕ ниууагътонцӕ сӕ цӕрӕнбунӕттӕ хонсари гъӕутӕ ӕма синхити цӕргутӕ. Амал син ку фӕцӕй, уӕд фӕллигъдӕнцӕ сӕ фулдӕретӕ горӕттӕ ӕма будури гъӕутӕмӕ, иннетӕ ба 1960–1970 ӕнзти фӕсте ӕрлигъдӕнцӕ медхонхи ниллӕг гъӕутӕмӕ. Мӕстинок, Хъалнӕгътӕ ӕма Фӕснӕли гъӕути, уӕдта Хъазахтӕ, Тауиттӕ ӕма Охъазти синхити абони цӕрӕг нӕбал ес, Фӕрӕскъӕтти гъӕуи берӕ цӕргутӕй ба ма байзадӕй цӕргӕ еугурӕй цалдӕр бийнонти.

МӔХЧЕСКӔ

Мӕхчески гъӕу ӕвӕрд ӕй Тъӕпӕн Дигори гъӕути астӕу, Айгомуги донӕн ӕ галеу фарс, ӕндзӕри, Стъонай ӕрдози алливарс. Гъӕуи астӕу ма хорнигулӕнӕрдигӕй Сау хонхӕй уайуй минкъийдӕр дон – Наргъ, алли афони дӕр е фӕууй рӕсог, уомӕ гӕсгӕ ба си гъӕуи цӕргутӕ пайда кодтонцӕ иннӕ дӕнттӕй фулдӕр.
Мӕхчески гъӕу Дигори коми гъӕути ’хсӕн ахӕста зингӕ бунат. Рӕстӕгӕй-рӕстӕгмӕ аци гъӕуи (Стъонай) иннӕ гъӕутӕй ӕрвист лӕгтӕ хастонцӕ унаффитӕ цард аразуни, знӕгтӕй хе багъӕуай кӕнуни туххӕй, тоггинтӕ си федаун кодтонцӕ, цардихалгутӕн си тӕрхон хастонцӕ...
Хестӕртӕй куд игъосгӕ ’рцудан, уомӕ гӕсгӕ Мӕхчески гъӕуи равзурдӕй Астанти устур муггаг, зундгонд адӕмон бӕгъатӕр Фӕрӕскъӕтти гъӕуккаг Дигорон-Айдарухъӕн дӕр ӕ фулдӕр архайд уидӕ Мӕхчески гъӕуи. Баделиати ӕлдӕрттӕ дӕр аци гъӕуи исӕнтӕстӕнцӕ. Сӕ фидӕ Бадели ком гъӕуай кӕнунмӕ ихуӕрст ӕрцудӕй Мӕхчески Стъонай еумӕйаг ӕмбурди дигорон (хуарӕй конд) кӕрдзини губорӕбӕл (алли хӕдзарӕ дӕр ин анз еу хатт лӕвардта еу уӕхӕн губорӕ). Дигоргоми гъӕутӕй Мӕхчески раздӕр арӕзт ӕрцудӕй Тъӕпӕн Дигорӕн еумӕйаг дзиуарӕ ӕма скъола (церковно-приходская школа). Революций рӕстӕги Дигори партизантӕн дӕр сӕ куст ардигӕй райдӕдта...
Таурӕхътӕмӕ гӕсгӕ, Мӕхчески гъӕуи незаманти дӕр адтӕй цӕргутӕ, фал си еци рагон рӕстӕги циуавӕр адӕмихӕттитӕ цардӕй, уони ба бӕлвурдӕй неке зонуй. Хестӕртӕй куд игъосгӕ ’рцудан, уомӕ гӕсгӕ аци гъӕуи дӕр раги кӕддӕр цардӕнцӕ царциати адӕмихатт, уони фӕсте ба – «хъобайнӕгтӕ», уӕдта – гунтӕ, скифтӕ, сарматтӕ, тӕтӕр-манголтӕ ӕма ногъайти байзайӕггӕгтӕ, уӕдта алантӕ – ирон ӕма дигорон адӕми рагон фиддӕлтӕ. Мӕхчески байзадӕй берӕ рагон циртдзӕвӕнтӕ, уонӕй устурдӕртӕбӕл нимад цӕунцӕ: Царциати уобӕйттӕ, Стъона; Астантӕ, Абисалтӕ ӕма Дзайнухъти цӕрӕн хӕдзӕртти ихӕлддзӕгтӕ ӕма мӕсгутӕ; скъола, дзиуарӕ, саугин Цъеретелий рӕзи дзӕхӕрадонӕ, Къубус ӕма Тухуӕстӕги ковӕндӕнттӕ, Стъонай ӕрдозӕ, Устур Фидибӕсти тугъди, немуцаг фашистти нихмӕ тохгӕй, 1941–1945 ӕнзти ӕ цард адӕми сӕрбӕл ка равардта, еци фӕсевӕди номбӕл циртдзӕвӕн ӕма ӕндӕртӕ. Циртдзӕвӕнтӕй алкӕбӕл дӕр ес таурӕхъ. Еци таурӕхътӕй сӕ еуети туххӕй дзубанди уодзӕнӕй, гъӕуи муггӕгти равзурди хабӕрттӕбӕл ку дзорӕн, уӕд. Фал дзиуарӕ, скъола ӕма Астанти мӕсуги туххӕй ба цубурӕй зӕгъун ӕнгъезуй.
Дзиуарӕ ӕма скъола (церковно-приходская школа) устур ӕнхус адтӕнцӕ адӕмӕн сӕ культурон цард ӕма ахури гъуддаг фӕххуӕздӕр кӕнунӕн. Уони фӕрци адӕми ӕхсӕн федар кодтонцӕ лимӕндзийнадӕ ӕма ӕгъдӕуттӕ.
Иннӕ циртдзӕвӕни (Астанти мӕсуги) туххӕй байзадӕй таурӕхъ. Астантӕ, дан, еци мӕсуг ку дастонцӕ, уӕд ин дасунмӕ дор цӕттӕ кӕнун кодтонцӕ 10 километри идарддӕр, Айгомуги дони рахес фарс, бӕрзонд Хъарцати хонхи къӕбури (еуетӕ, дан, дасӕн дор цӕттӕ кодтонцӕ къӕбурбӕл, иннетӕ ба ӕмвӕрстӕ лӕудтӕнцӕ ӕма дасӕн дортӕ къохӕй-къохмӕ кӕрӕдземӕ лӕвардтонцӕ). Мӕсуг ка даста, етӕ ба адтӕнцӕ ӕндӕр къуар. Даст ӕй фӕцӕнцӕ еу анзи дӕргъи. Абони ӕй еуетӕ рӕдудӕй нимайунцӕ Абисалти мӕсугбӕл. Таурӕхъгӕнгутӕ куд дзорунцӕ, уомӕ гӕсгӕ ба еци мӕсуг ӕма федӕрттӕ исаразтонцӕ Астантӕ, цӕргӕ дӕр си фӕккодтонцӕ, Астанти фӕсте ба си ӕрцардӕнцӕ Абисалтӕ.
(Астанти мӕсуги таурӕхъ радзурдтонцӕ 1950 ӕнзти Мӕхчески гъӕуккӕгтӕ: зӕронд лӕгтӕ Хохти Михал ӕма Гецати Дзодза, уӕдта Дигорай горӕти цӕрӕг, ахургӕнӕг Скъодтати Амурхан (рамардӕнцӕ).

Мӕхчески гъӕуи равзургӕ фӕлтӕртӕ циртдзӕвӕнти фӕрци зонунцӕ сӕ рагфиддӕлти цардиуагӕ, сӕ зин уавӕртӕ, сӕ тох ӕзнӕгти нихмӕ, ӕгъдӕуттӕ. Нӕ рагфиддӕлтӕ нин ниууагътонцӕ рагон таурӕхътӕ, легендитӕ, аргъӕуттӕ, зартӕ, Нарти кадӕнгитӕ, адӕмон исфӕлдистадӕ, уони фӕрци базудтан цийнӕ ӕма зиани ’гъдӕуттӕ дӕр.
Мӕхчески гъӕуи цардӕнцӕ: Баделиатӕ, Абисалтӕ, Акъотӕ, Астантӕ, Бебилтӕ, Гецатӕ, Гӕгкутӕ, Дзӕгойтӕ, Дзайнухътӕ, Икъатӕ, Митцитӕ, Нигкотӕ, Рӕмонтӕ, Секъинатӕ, Цагъатӕ ӕма Цъеретели.
Баделиатӕ. Муггаги фиддӕл Бадели Дигори коммӕ кӕд ӕма кутемӕй бафтудӕй, уой фӕдбӕл ес берӕ рагон таурӕхътӕ. Еци таурӕхъӕй еуетӕ финст ӕрцудӕнцӕ киунугути, иннети ба дзорунцӕ таурӕхъгӕнгутӕ цъухӕй. Кӕци си растдӕр ӕй, уой ба нӕ зонӕн. Фал еугур таурӕхъти дӕр ес еу рӕстдзийнадӕ. Е ба ’й, ӕцӕгӕйдӕр Баделиати фиддӕл Бадели Дигори коммӕ раги кӕддӕр ӕндӕр бӕстӕй ке ’рбафтудӕй, уоми къабӕзтӕ ке рауагъта ӕма, фиццаг ӕхуӕдӕг, уой фӕсте ба ӕ фурттӕ берӕ рӕстӕгути коми ӕлдареуӕг ке фӕккодтонцӕ, еци гъуддаг. Фиццаг рӕстӕгути Бадели куста ихуӕрсти: гъӕуай кодта ӕ хуӕцӕнгарзи фӕрци Тъӕпӕн Дигори гъӕути цӕргути, зӕнхити арӕнтӕбӕл арӕх ке хӕццӕ нӕ федудтонцӕ, еци донифарсӕгтӕй, уӕдта ӕндӕр рауӕнтӕй ӕрбацӕуӕг тухгӕнгутӕй.
Еуетӕ Баделий фӕззинд Дигори коммӕ нимайунцӕ тӕтӕр-манголти ӕрбампурсти агъонмӕ, иннетӕ ба дзорунцӕ, зӕгъгӕ, Бадели Дигори коми фӕззиндтӕй, Тимури тухгӕнгутӕ Цӕгат Кавказӕй ку рандӕ ’нцӕ, еци рӕстӕги.
Таурӕхъгӕнгутӕй сӕ еуетӕ дзорунцӕ, цума Бадели е ’нсувӕр Басиати хӕццӕ Дигори коммӕ ’рбацудӕнцӕ Венгрий горӕт Маджарӕй, иннетӕ ба зӕгъунцӕ, зӕгъгӕ, ӕрбацудӕй Стъараполи губерний рагон горӕт Маджарӕй.

Гутнати Феликси киунуги 6–7-аг фӕрсти ма ес ӕндӕр таурӕхъ. Уомӕ гӕсгӕ ба, Бадели ӕ хестӕр ӕнсувӕр Акъой хӕццӕ ХVII–ХVIII ӕности ’рбалигъдӕнцӕ Цӕгат Иристонмӕ Гурдзийӕй Дагестанбӕл. Бадели ӕма Акъо фӕрразелӕ-базелӕ кодтонцӕ Цӕгат Иристони хуӕнхти, уӕдта ’рсабур ӕнцӕ Тъӕпӕн Дигори, Мӕхчески гъӕуи. Гъӕуи Нихӕси унаффӕмӕ гӕсгӕ, Тъӕпӕн Дигори цӕргутӕ Баделий искодтонцӕ уӕсигӕс, 2–3 анзей фӕсте ба ’й – гъонгӕс. Миздӕн ин фиццаг алли хӕдзарӕ дӕр лӕвардта хуарӕйконд губорӕ, уой фӕсте ба ин ӕ мизд фӕффулдӕр кодтонцӕ. Фондз анзей фӕсте ба ’й, ӕ хуарз кустмӕ гӕсгӕ, Айдарухъи фӕндонӕй, ниввардтонцӕ бӕстгӕс, гъӕуай кодта Тъӕпӕн Дигори коми цӕргути игуӕрдӕнтӕ ӕма хумзӕнхитӕ. Ӕ мизд дӕр бабӕй ин фӕффулдӕр кодтонцӕ.
Уотемӕй Бадели ӕ кусти уӕлдӕргӕнгӕ цудӕй, ӕ кадӕ дӕр адӕми ӕхсӕн ирӕзтӕй. Гутнай-фурти киунуги 17-аг ӕма 18-аг фӕрстӕбӕл ма мухургонд ӕрцудӕй финсӕг Красницкиййи финст ӕрмӕг: таурӕхътӕмӕ гӕсгӕ, дан, фондзсӕдӕ анзей размӕ Венгрийӕй Дигори коммӕ ӕрбацудӕй Бадели. Гъӕздугдзийнадӕй имӕ адтӕй ӕдеугурӕй еунӕг топп. Еци рӕстӕг Дигори коми нӕма зудтонцӕ топпитӕ. Уой фӕрци Бадели иссӕй Дигори адӕми ’хсӕн зонгӕ лӕг. Еу уӕхӕни, дан, Тъӕпӕн Дигорӕмӕ ӕрбалӕбурдтонцӕ сӕ синхӕгтӕ (донифарсӕгтӕ – А.Г). ӕма кӕрӕдзей цагътонцӕ, ӕвгарстонцӕ. Еци тугъди тъӕпӕндигорӕнттӕ састи бунати изадӕнцӕ. Ӕма уӕд Бадели ӕ топпӕй еунӕг ӕхст фӕккодта, тухгӕнгутӕй еу лӕгбӕл нӕмуг фӕцӕй, ӕма фӕммардӕй. И тохӕг адӕм топпи ӕхсти гъӕрӕй фӕттарстӕнцӕ... Ӕрбацӕуӕг тухгӕнгутӕ ледзӕги фӕцӕнцӕ, тъӕпӕндигорӕнттӕ дӕр, ци ’рцудӕй, уой фиццаг нӕ балӕдӕрдтӕнцӕ, фал, ку базудтонцӕ, Бадели сӕ ке фӕййервӕзун кодта, уой, уӕд ӕй банимадтонцӕ циуавӕрдӕр уӕларвонбӕл. Загътонцӕ, е сӕ ервӕзунгӕнӕг, се ’дарддӕри царди ӕнхусгӕнӕг ке ’й ӕма сӕ гъӕуай ке кӕндзӕнӕй сӕ синхаг тухгӕнгутӕй. Искодтонцӕ ’й Тъӕпӕн Дигори коми гъӕуайгӕс. Уоми ин еу рауӕн исаразтонцӕ цӕрӕн хӕдзарӕ, бӕх дӕр ин балӕвар кодтонцӕ, ӕ хъиамӕтбӕл ба ин алли хӕдзарӕ дӕр лӕвардта хуӕруйнаг. Уотемӕй Бадели косун райдӕдта гъӕуайгӕсӕй, е ’хӕстӕ ӕнхӕст кодта хуарз. Уосӕн дигорон кизгӕ ’рхудта, ӕма ин уомӕй исӕнтӕстӕй дууӕ фурти, фал еци уосӕ Баделий зӕрдӕмӕ нӕбал цудӕй, ӕма дуккаг уосӕн ӕрхудта хъумайаг кизгӕ, ӕма ин уомӕй ба райгурдӕй еунӕг фурт. Фӕстагмӕ фиццаг уоси фурттӕ иссӕнцӕ Баделиати муггӕгти фиддӕлтӕ, дуккаг уоси фуртӕй ба равзурдӕнцӕ хъумайӕгтӕ...
Дигори коммӕ Баделий фӕззинди фӕдбӕл ес цъухӕй дзоргӕ таурӕхътӕ дӕр. Уонӕй еу радзурдта 1989 анзи 90-анздзуд Гецати Ахмӕти фурт Сослӕнбег (Дзодза). Мухургонд ӕрцудӕй Ирӕфи райони газет «Ленинец»-и 1989 анзи.
Баделиати фидӕ Баделий, дан, Дигори коммӕ раги кӕддӕр ӕрбахудта Тъӕпӕн Дигори цӕрӕг Дигорон-Айдарухъ. Айдарухъ еци рӕстӕги ӕгас Дигоргоми дӕр нимад адтӕй кадгин, зундгин ӕма бӕгъатӕр лӕгбӕл.
Мӕгур адӕми сӕрбӕл бӕгъатӕрӕй ке тухтӕй, хуӕнхаг адӕми цард хуӕздӕр унбӕл ке архайдта, уомӕ гӕсгӕ ’й исхудтонцӕ адӕмон бӕгъатӕр. Зартӕ ибӕл искодтонцӕ,
Еу уӕхӕн балций Айдарухъ будури гъӕутӕй кӕмидӕр фембалдӕй ӕма базонгӕ ’й, куст ка агурдта, уӕхӕн лӕги хӕццӕ. Лӕг ин ӕхе байамудта, загъта ин, ӕ ном Бадели ке хуннуй, уой, Маджари сахарӕй ке ’рбацудӕй ӕма куст ке агоруй.
Бадели адтӕй тугъдон арӕзт, адтӕй имӕ хуӕцӕнгарз дӕр (хъириймаг, нӕмугӕй ӕхсӕн дзаумау). Е Айдарухъи зӕрдӕмӕ бацудӕй, ӕма ин уӕд загъта ӕ фӕндон: «Мах, Дигоргоми гъӕуайгӕс гъӕуй, нӕ гъӕутӕ нин ка гъӕуай кӕна тухгӕнгутӕ ӕма знӕгтӕй, уӕхӕн лӕг, дӕу хузӕн ӕд хуӕцӕнгарз. Кӕд дӕ фӕндуй, уӕд мӕ хӕццӕ рацо, дӕ хъиамӕтбӕл дин феддзинан, ци ’нгъезуй, уой. Дӕ зӕрдӕ дин нӕ фӕхходун кӕндзинан. Куд ӕма кӕми гъӕуай кӕндзӕнӕ, уӕдта дин миздӕн ци феддзинан дӕ кустбӕл, уони ба исбӕрӕг кӕндзӕнӕй еумӕйаг ӕмбурд, ӕма сӕ базондзӕнӕ, Дигоргоммӕ ку бацӕуӕн, уӕд».
Бадели Айдарухъи фӕндонбӕл исарази ’й, ӕма рацудӕнцӕ еумӕ Дигоргоммӕ.
Баделий байхуӕрст гъӕуайгӕсӕй федаргонд ӕрцудӕй цӕргути еумӕйаг ӕмбурди Мӕхчески гъӕуи, Стъонай ӕрдози ӕма ин ихӕсгонд ӕрцудӕй гъӕуай кӕнун Мӕхчески коми кӕрони цӕгатӕрдиги, Мӕцути ӕрдозӕй Уорс хонхи уалдӕнгӕ, ӕ ракӕсӕнтӕ ба Хекъорий цӕгат ӕма Хъарцати тегътӕ. Гъӕуама афонӕбӕл игъосун кодтайдӕ гъӕути цӕргутӕн знӕгти ӕма тухгӕнгути фӕззинди туххӕй.
Баделийӕн ӕ кусти туххӕй ба федаргонд ӕрцудӕй мизд: алли хӕдзарӕ дӕр ин Тъӕпӕн Дигори гъӕутӕй анз еу хатт куд дӕтта хуари инсадӕй конд губорӕ.
Ӕмбурди ин балӕдӕрун кодтонцӕ, ӕхе куд гъӕуамӕ дара адӕми ӕхсӕн, уой. Ӕмбурдмӕ цӕуни ӕма ин дзурди барӕ ке нӕ уодзӕнӕй, цалдӕн имӕ фӕдздзоронцӕ, уӕдмӕ. Стъонамӕ Мӕхчески гъӕуи ӕхсӕнти бӕхбӕл бадгӕй куд нӕ цӕуа. Ӕ бӕх, цит, ниууадзӕд гъӕуи буни ӕма фестӕгӕй иссӕуӕд ӕмбурдмӕ. Еуварс, цит, ниллӕууӕд, ӕма ӕ фарста ку ралух уа, уӕдта рандӕуӕд фӕстӕмӕ ӕ кустмӕ.
Бадели ӕмбурди унаффитӕбӕл исарази ӕй ӕма райдӕдта ӕ куст кӕнун. Ӕхецӕн дортӕй хӕдзарӕгонд исаразта. Ӕ хӕдзари бунат абони дӕр ма бӕрӕг ӕй. Хонунцӕ ’й «Баделий риндзӕ».
Бадели ӕ куст ӕнхӕст кодта (неци зӕгъун си ’нгъезуй лӕгъуз), фиццаг рӕстӕгути куста хуарз. Рацудӕй рӕстӕг, ракурдта уосӕ, фӕззиндтӕй ин цӕуӕт – ӕртӕ сувӕллони. Нӕбал син фагӕ кодта, ци мизд ин фистонцӕ, е. Уомӕ гӕсгӕ ба Бадели фарста ниввардта Айдарухъи рази, цӕмӕй ин ӕ мизд фӕффулдӕр кодтайуонцӕ, уой туххӕй. Еумӕйаг ӕмбурди рахастонцӕ унаффӕ, цӕмӕй ин фист цудайдӕ еу хуари губори бӕсти хӕдзарӕй хуари меркъа анз еу хатт.
Еу къуар рӕстӕги рацудӕй, ӕма бабӕй Бадели еумӕйаг ӕмбурди ниввӕрун кодта фарста Айдарухъӕн, цӕмӕй ин ӕ мизд фӕффулдӕр кодтайуонцӕ, уой туххӕй. Ӕмбурди адӕмӕн загъта, зӕгъгӕ, ӕ фурттӕ исустуртӕ ӕнцӕ, ӕ кусти ин анхос кӕнунцӕ, бийнонтӕн фагӕ нӕбал ӕй, ци хуари меркъа есуй, е.
Ци гӕнӕн адтӕй? Сӕ еумӕйаг ӕмбурди бабӕй унаффӕ рахастонцӕ, хуари меркъай бӕсти ин лӕвӕрд цӕуӕд алли хӕдзарӕй дӕр еу сӕркост (фус).
Бадели гъӕздуг кӕнун райдӕдта, бафсастӕй тиллӕгӕй дӕр ӕма фонсӕй дӕр. Дууӕ-ӕртӕ анземӕ берӕ гъӕздугдӕр фӕцӕй Дигоргоми иннӕ гъӕздугдӕр цӕргутӕй. Ӕ куст, ӕ ихуӕрсти ихӕстӕ фӕстагӕрдӕмӕ ӕнхӕст кӕнун райдӕдта лӕмӕгъ. Ӕ сӕрмӕ дӕр нӕбал хаста ихуӕрсти ном хӕссун.
Кӕд Бадели ’фсӕрми кодта раздӕр ӕма тарстӕй ӕрмӕстдӕр еунӕг Айдарухъӕй, уӕд нур ба уомӕй дӕр нӕбал тарстӕй, уомӕн ӕма е низзӕронд ӕй, ӕмбурдтӕмӕ цӕун ӕ бон нӕбал адтӕй.
Раздӕр еумӕйаг ӕмбурди адӕм ци унаффӕ рахастонцӕ Баделийӕн ӕхе даруни туххӕй, уони нӕбал ӕнхӕст кодта. Еумӕйаг ӕмбурдмӕ хонун райдӕдта е ’ртӕ фуртей дӕр: Хъубади, Туйгъан ӕма Абисали. Ӕмбурди хецаудзийнадӕ дӕр сӕхемӕ райстонцӕ. Куд сӕ фӕндӕ уидӕ, ӕмбурд дӕр уӕхӕн унаффӕ хаста.
Айдарухъ рагӕй лӕдӕрун райдӕдта, Бадели мӕнгард ӕма хахур лӕг ке ’й, уой. Фал ма ӕрӕгиау ӕ кӕстӕртӕн бӕргӕ фӕдзахста, цӕмӕй си сӕхе гъӕуай кодтайуонцӕ: «Уӕ лӕмӕгъдзийнадӕ уин минкъийдӕр ку балӕдӕра, уӕд уӕбӕл бӕхбадт ракӕндзӕнӕй».
Уотӕ дзорунцӕ, зӕгъгӕ, Айдарухъи бон Стъонамӕ ӕмбурдмӕ ку нӕбал адтӕй цӕун, уӕд еубон бадтӕй Хъарцати гъӕуи ӕ хӕдзари тургъи, кастӕй ӕма уидта: Бадели бӕхӕй нӕ рахизтӕй, уотемӕй Мӕхчески гъӕуи ӕхсӕнти (гъӕунгти) исцудӕй ӕмбурдмӕ Стъонамӕ. Ӕмбурди дӕр бӕхӕй нӕ рахизтӕй, фал ратӕрӕ-батӕрӕ фӕккодта ӕ бӕх адӕми ’хсӕнти, гириз сӕбӕл кодта.
Айдарухъ, Баделий еци миутӕгӕнгӕ ку фӕууидта, уӕд, дан, ӕ гъӕлӕсидзаг никкудтӕй ӕма загъта: «Абонӕй фӕстӕмӕ хонхи цӕрӕг Дигори адӕм бахаудтӕнцӕ Бадели ӕма ӕ фуртти къӕлӕти буни». Мӕн бон ба, дан, нецибал ӕй, мӕ зӕронддзийнадӕ ӕма мин ме ’нӕхъаурӕ базудтонцӕ, нӕбал ми тӕрсунцӕ, ӕма сӕ нур ба ци фӕндуй, уой мӕгур хуӕнхаг адӕмӕн кӕндзӕнӕнцӕ, нихкъуӕрӕг ба син неке ес, зӕгъгӕ.
Ӕцӕгӕйдӕр, Айдарухъ куд загъта, гъуддӕгтӕ идарддӕр уотӕ рауадӕнцӕ.
Ес ма еу таурӕхъ дӕр, Баделиатӕ Дигори коми куд равзурдӕнцӕ, уой туххӕй.
Еу лӕг, дан, раги кӕддӕр Гурдзий бӕстӕй ӕрбафтудӕй Дигори коммӕ, ӕма ’й Тъӕпӕн Дигори Дигор-Хъабан байхуӕрста Уӕллагир ӕма Дигори коми ’хсӕн ӕфцӕгбӕл гъӕуайгӕсӕй. Еци гъӕуайгӕсӕн, арӕх ӕфцӕги къулдунбӕл ке бадидӕ, уомӕ гӕсгӕ равардтонцӕ ном Бадели.
Ихуӕрсти миздӕн Баделийӕн бадзурдтонцӕ бӕндӕни фараст ивӕзни, гъома, дзубурӕй еу бони дӕргъи бахумӕ кӕнун ци ’нгъизтӕй, уой бӕрцӕ хумзӕнхӕ, кенӕ – игуӕрдӕн. Хистӕй дӕр ин адтӕй дзурд хаййи ’рдӕг, ӕма ин ӕй ӕрвистонцӕ, гъӕуай кӕми кодта, еци бунатмӕ. Баделийӕн, фӕткӕмӕ гӕсгӕ, адӕми хӕццӕ бадгӕ нӕ адтӕй.
Бадели бийнойнагӕн ӕрхудта Уанити кизги, ӕма ин уомӕй исӕнтӕстӕй фурт Абисал. Уомӕй равзурдӕй Абисалти муггаг.
Еу уӕхӕни, дан, Бадели кӕми бадтӕй, уобӕлти еу къуар лӕги рахастонцӕ скъӕфт кизгӕ, ӕма, Баделий цормӕ ку ’рхъӕрттӕнцӕ, уӕд и кизгӕ Баделимӕ дзоруй: «Ду Хуцауи иуазӕг, ӕз ба – де ’уазӕг, ма мӕ рауадзӕ!» Бадели сӕмӕ дзоруй: «Ӕривӕретӕ кизги». Нӕй ӕривардтонцӕ, ӕма уӕд топпӕй фехста. Уӕди агъонмӕ топп нӕ зудтонцӕ ӕма фӕттарстӕнцӕ, Елиа нӕ ӕргӕрах ласта, зӕгъгӕ, ӕма уоми цоппай кӕнун райдӕдтонцӕ. Уотемӕй син и скъӕфт кизги байста ӕма ’й равардта ӕ ниййергутӕн.
Бадели кизги скъӕфгутӕн загъта: «Елиа уӕ нӕ ниццавта, фал мӕнмӕ ес уӕхӕн хӕзна!» Сӕ рази син топпӕй фехста. Адӕм уой ку рауидтонцӕ, уӕд загътонцӕ: «Гъӕуай нӕ кӕнӕ, ӕма дин фӕткӕ дӕтдзинан».
Уой фӕсте, ӕгъдауӕй-еу кизгӕ лӕгмӕ ка лӕвардта, е Баделийӕн лӕвардта фус, ку бахӕстӕг уиуонцӕ, уӕдта – гал. Уотемӕй е фӕгъгъӕздугдӕр ӕй, ӕ кадӕ фӕббӕрзонддӕр ӕй, ӕма дуккаг уосӕ ӕрхудта. Еци уосӕй ин райгурдӕй ӕртӕ фурти: Туйгъан, Зурапп ӕма Хъубади. Етӕ адтӕнцӕ Баделийӕн ӕ цитгин уосӕй игурд фурттӕ.
Баделий ӕртӕ фурти ку райрӕзтӕнцӕ, уӕд сӕ ахур кӕнунмӕ рарвиста. Исахур кодтонцӕ Мӕскуй ӕма исӕздахтӕнцӕ сӕхемӕ.
Еци рӕстӕги Мӕскуйӕй исцудӕй Дигори коммӕ бӕстӕбарӕг ӕма медхонхи рабарста зӕнхитӕ. Уӕдта бафарста: «Нурмӕ унаффӕгӕнӕг Дигори коми ка адтӕй?» Баделий ахургонд фурттӕ загътонцӕ: «Мах адтан унаффӕгӕнӕг». «Мадта амӕй фӕстӕмӕ дӕр сумах уотӕ», – загъта бӕстӕбарӕг. Ниццийнӕ кодтонцӕ Баделий фурттӕ: «Дигорӕ нӕ къохи ӕй!»
Еци рӕстӕг Хъабан сӕйгӕ кодта, авд сабати, авд ӕмбурди ӕрцӕнцӕ Дигори цӕргутӕ ӕма фӕстаг ӕмбурди загътонцӕ: «Байуарӕн Дигор-Хъабанӕй ӕма фӕндитӕ нӕхемӕ райсӕн». Дигор-Хъабан еци хабар ку фегъуста, уӕд ӕ фуртӕн загъта: «Мӕ кӕрцӕ дӕ уӕле бакъуӕрӕ ӕма ӕрзелӕ». Дигор-Хъабани кӕрцӕ фуртбӕл ку фӕууидтонцӕ, уӕд си фӕттарстӕнцӕ: «Уӕртӕ-ма ӕгас ӕй ӕма нӕ ниццӕгъддзӕнӕй», – ӕма фӕллигъдӕнцӕ.
Хъабан ку рамардӕй, уӕд ӕ фурт загъта: «Гъӕйдӕ-гъа! Нур ба Баделийӕн фӕткӕ ка нӕ кӕна, етӕ ардигӕй ледзӕнтӕ». Ӕма еуетӕ фӕллигъдӕнцӕ Хъабани фурти фӕдбӕл Ерохъи уӕллӕй еу бунатмӕ, ами ’рцардӕнцӕ ӕма сӕ гъӕу ба Хъабани кади туххӕй исхудтонцӕ Хъабанти гъӕу.
Дигорӕ ба, дан, Дигорӕ уомӕн хуннунцӕ, ӕма дууӕ хатти цагъд ӕрцудӕнцӕ ӕма дууӕ хатти истауӕ кодтонцӕ: «дуигурд» – «Дигорӕ».
(Баделиати муггаги равзурди туххӕй таурӕхъ дзурдта 1989 анзи Дзӕуӕгигъӕуи горӕти цӕрӕг 92-анздзуд Хохти Фацбаййи фурт Михал).

Нур ба Баделиатӕй равзургӕ муггӕгти туххӕй.
Фулдӕр таурӕхътӕмӕ гӕсгӕ, Баделиатӕй равзургӕ муггӕгтӕ адтӕнцӕ: Абисалтӕ, Битутӕ, Туйгъантӕ, Хъабантӕ, Хъарадзаутӕ, Хъубадтӕ ӕма Чегемтӕ. Ранимад муггӕгти фиддӕлтӕ: Абисал, Биту, Туйгъан, Хъабан, Хъарадзау, Хъубади ӕма Чегем ӕнцӕ Баделий фурттӕ. Абисал, Туйгъан ӕма Хъубадий мадӕ (Баделий фиццаг уосӕ) адтӕй лезгойраг Уанити кизгӕ.
Комитети унаффӕмӕ гӕсгӕ, 1860 анзи ранимад муггӕгтӕ нимад ӕрцудӕнцӕ Баделиати ӕлдӕрттӕй равзургӕ муггӕгтӕбӕл.
Таурӕхътӕмӕ гӕсгӕ, Абисалтӕ, Туйгъантӕ ӕма Хъубадти тугъдонтӕ, Комитетмӕ ци курдиӕттӕ ниффинстонцӕ, уоми, сӕ мади муггаг лезгойраг Уанитӕй ке адтӕй, уой цӕмӕдӕр гӕсгӕ не ’сгъӕр кодтонцӕ, фал ӕй ниффинстонцӕ хъӕрӕсейаг Кримшамхалтӕбӕл, ӕма е раст нӕй. Етӕ ’ртемӕй дӕр адтӕнцӕ Баделийӕн ӕ фиццаг уоси – Уанити кизги фурттӕ: Биту, Хъабан, Хъарадзау ӕма Чегем ба Баделий дуккаг уоси (ӕвӕдзи, Кримшамхалти кизги) фурттӕ.

Таурӕхъгӕнгутӕй ма ес уӕхӕн дзоргутӕ, кӕцитӕ Баделиати Хъарадзауи нимайунцӕ силгоймагбӕл. Хъарадзау, дан, адтӕй Баделий еунӕг кизгӕ. Лӕгмӕ ’й равардтонцӕ Къамати гъӕуккаг еу лӕгмӕ (лӕги муггаг некебал зонуй), ӕма еци кизгӕй Къамати гъӕуи равзурдӕй Хъарадзаути муггаг. Баделий фурттӕн Мӕхчески гъӕуи зӕнхитӕ нӕбал фагӕ кодтонцӕ, уомӕ гӕсгӕ ба син Бадели балхӕдта синхаг гъӕути зӕнхитӕ, исаразтонцӕ си цӕрӕн хӕдзӕрттӕ, уӕдта си сӕ фулдӕретӕ исдастонцӕ муггаги мӕсгутӕ. Уотемӕй ӕлдареуӕг кодтонцӕ гъӕути цӕргутӕн.
Баделий фурттӕ ӕма уонӕн сӕ цӕуӕт цардӕнцӕ: Абисалтӕ – Мӕхчески ӕма Дунти гъӕути, Битутӕ – Гӕлиати, Туйгъантӕ – Уӕхъӕци гъӕуи, Хъубадтӕ – Уӕллаг Фӕснӕли, Хъабантӕ – Уӕллаг Фӕрӕскъӕтти, Хъарадзаутӕ – Къамати гъӕуи ӕма Чегемтӕ – Дӕллаг Фӕрӕскъӕтти.
Фӕстагмӕ муггӕгтӕ гъӕути цӕргути фӕрци мулкӕй хъӕбӕр исгъӕздуг ӕнцӕ, сӕхе ниббастонцӕ кӕсгон ӕлдӕрттӕбӕл ӕма уони хӕццӕ ӕфхуардтонцӕ гъӕути цӕргути.
Дигори коми гъӕути цӕргутӕй беретӕ адтӕнцӕ Баделиати муггӕгтӕн сӕ дӕлбарӕ, фистонцӕ син хъалон.
Баделиатӕй равзургӕ муггӕгти адӕм будури гъӕутӕмӕ ку лигъдӕнцӕ, уӕд сӕ хӕццӕ ракодтонцӕ, сӕ дӕлбарӕ ци хумӕтӕг адӕм адтӕй, уонӕй берети, ӕма син уоми дӕр берӕ рӕстӕгути фӕффедун кодтонцӕ хъалон.
Туйгъанти Аслӕнбег, паддзахи ӕфсади службӕгӕнгӕй, райста устур тугъдон цин, иссӕй инӕлар-майор. Службӕгӕнгӕй Аслӕнбег ӕхе хуарзӕй ке бавдиста, уомӕ гӕсгӕ ин паддзах балӕвар кодта 12954 десятини зӕнхитӕ (Ирӕфи донӕй Дур-Дури гъӕуи уӕнгӕ цидӕр зӕнхитӕ адтӕй (ӕд саугъӕдӕ), уони. Аслӕнбег ӕфсадӕй ку ’суӕгъдӕ ’й, уӕд ӕрбаздагъдӕй Дур-Дури гъӕумӕ ӕма ’рцардӕй Рӕзбуни, уордигӕй ӕ зӕнхити цӕргутӕн унаффӕ кодта.
Баделиатӕй равзургӕ муггӕгтӕй Абисалтӕ ӕма Акъотӕй уӕлдай, иннетӕ ба Мӕхчески гъӕуӕй сӕ цӕрӕнбунӕттӕ синхаг гъӕутӕмӕ ке раййивтонцӕ, уой туххӕй финстан раздӕр, ӕма син се ’дарддӕри царди хабӕрттӕ радзордзинан, еци гъӕути муггӕгти туххӕй ку дзорӕн, уӕд уони хӕццӕ. Абисалти муггаги туххӕй ба радзордзинан аци финсти Мӕхчески гъӕуи муггӕгти хӕццӕ.
Абисалтӕ. Муггаги фиддӕл адтӕй Баделий фурт Абисал. Адтӕй син Мӕхчески гъӕуи астӕу муггаги мӕсуг ӕма цӕрӕн хӕдзӕрттӕ. Ами берӕ рӕстӕгути фӕццардӕнцӕ, уӕдта сӕ цӕрӕнбунат раййивтонцӕ Мӕхчески гъӕумӕ хӕстӕг, 2,5 километри идарддӕр цӕгатӕрдӕмӕ, Астанти къубусбӕл мӕсугмӕ. Уоми дӕр Абисалтӕ берӕ рӕстӕгути фӕццардӕнцӕ, уӕдта фӕллигъдӕнцӕ будури гъӕутӕмӕ. Мӕхчески гъӕуи син ци мӕсуг ӕма хӕдзӕрттӕ адтӕй, уони ба ниууагътонцӕ сӕ косгутӕ Дзӕгойтӕн. Еци цӕрӕнти ма мах рӕстӕги дӕр цардӕнцӕ Дзӕгойти Гуйман ӕма уой бийнонтӕ, уони фӕстӕ ба си цардӕнцӕ Нигкоти Гадзо ӕ бийнонти хӕццӕ. Абони еци мӕсуг мӕсуги хузӕн нӕбал ӕй, нийхалдӕй, ӕ дортӕй ба ин гъӕуи цӕргутӕ сӕхецӕн исаразтонцӕ сӕ фонсӕн скъӕттӕ ӕма ӕнд.
Абисалтӕ фӕстаг рӕстӕги Дӕлдзӕгӕтти тегътӕбӕл ци мӕсуг ӕма хӕдзӕртти цардӕнцӕ, уони берӕ адӕм нимайунцӕ, цума Абисалтӕн сӕхе арӕзт мӕсуг ӕма хӕдзӕрттӕ адтӕнцӕ, уотӕ, фал, таурӕхътӕмӕ гӕсгӕ ба, мӕсуг дӕр ӕма хӕдзӕрттӕ дӕр исаразтонцӕ Астантӕ. Уомӕ гӕсгӕ, дан, хуннуй и бунат «Астанти къубус».
Абисалтӕн сӕ фиццаг цӕргутӕ Мӕхчески гъӕуи катӕ адтӕнцӕ, сӕ нӕмттӕ куд хундтӕнцӕ, уони еугурей некебал гъуди кӕнуй. Еуӕй-еу мӕхческаг хестӕртӕй ма кадӕртӕ гъуди кӕнунцӕ Хадзи ӕма Генардухъи. 1886-аг анзи мӕхческаг Абисалтӕй ӕрфинстмӕ неке бахаудтӕй, уой агъонмӕ фӕллигъдӕнцӕ будури гъӕутӕмӕ.
Нӕ республики сӕйраг архиви финститӕмӕ гӕсгӕ, Абисалти муггагӕй Уруси паддзахи ӕфсади 1859 ӕма 1860-аг ӕнзти службӕ кодтонцӕ: Дзамболат – майори цини, Минболат – корнети цини, Хъургъохъ – штабон капитани цини, Абисал – поручик, Амурхан – подпоручик, Елмурза – ӕма Ахъберди – афицер. Абисали-фурттӕ сӕ курдиӕдти Комитети номбӕл бавдистонцӕ сӕ фуртти дӕр, сӕ нимӕдзӕ ӕма сӕ нӕмттӕ дӕр.
Уӕлдӕр ранимад Абисалти нӕлгоймӕгтӕн сӕ еуетӕ Уруси ӕфсади паддзахи службӕмӕ бацудӕнцӕ, Дигори коми ма ку цардӕнцӕ, уӕд уотемӕй, сӕ фулдӕр ба, будури гъӕутӕмӕ ку фӕллигъдӕнцӕ, уӕд.

Акъотӕ. Аци муггаги фиддӕл Акъой кой ма кодтан раздӕр. Ниффинстан ӕй ахургонд Гутнати Феликси киунуги финстмӕ гӕсгӕ. Уоми Феликс ниффинста ходигъӕуккӕгти таурӕхъ Дигоргоми Баделиати туххӕй. Бадели, дан, ӕ хестӕр ӕнсувӕр Акъой хӕццӕ ХХII–ХVIII ӕности рацудӕнцӕ Гурдзийӕй Дагестанбӕл Цӕгат Иристонмӕ. Иристони хуӕнхти рацо-бацо фӕккодтонцӕ, уӕдта ӕрсабур ӕнцӕ Дигори коми Тъӕпӕн Дигори. Акъой кой таурӕхъи имист нӕбал цӕуй. Фал Акъоти абони хестӕртӕ ба дзорунцӕ, зӕгъгӕ, дан, Акъо Баделий хӕццӕ Мӕхчески гъӕуи берӕ нӕ рацардӕй, ӕрцардӕй, рагон Задӕлески гъӕу кӕми адтӕй, уоми (нури Задӕлески гъӕуӕн ӕ цӕгатварси). Акъойӕн ӕ мард дӕр, дан, ӕвӕрд ӕй рагон Задӕлески гъӕуи уӕлмӕрдти.
Акъотӕ Дигори коми ке цардӕнцӕ, уой туххӕй ма ес бӕрӕггӕнӕн, финст ӕй Гутнати Феликси киунуги (104-аг фарс). Кой си кӕнуй «Кӕрдтуй мӕри» туххӕй. Аци бунат ӕй Задӕлески гъӕуи буни, Ирӕфи дони рахес фарси, Уорс хонхӕй Цӕхуакъулдуни уӕнгӕ. Еци ’рдозӕй (мӕрӕй) фидӕй-фуртмӕ дӕр пайда кодтонцӕ Задӕлескӕ ӕма Нари гъӕути цӕргутӕ. Акъоти муггагӕй еу лӕг къуар рӕстӕгей фӕсте уосӕ ракурдта ӕма бийнонти хецау иссӕй. Исӕнтӕстӕй ин дууӕ фурти – Куцук ӕма Сланбег. Куцукки фурттӕ адтӕнцӕ: Санге, Самӕза ӕма Дзӕкъо; Сланбеги фурттӕ ба адтӕнцӕ: Нӕуӕг ӕма Гаге. Адтӕй ин дууӕ кизги дӕр – Нагъуӕ ӕма Куло.
Нур ба Куцукки ӕртӕ фуртей цӕуӕти туххӕй. Ӕ хестӕр фурт Сангейӕн адтӕй дууӕ фурти: Амурхан (Къуӕдти) ӕма Цӕрай, уӕдта ӕртӕ кизги: Рӕхимӕт, Гидун ӕма Леска. Ӕ дуккаг фурт Самӕзайӕн – ӕртӕ фурти: Турмец, Къала, Тазе ӕма дууӕ кизги: Лезинка ӕма Маря. Куцукки ӕртиккаг фурт Дзӕкъойӕн ба фурт не ’сӕнтӕстӕй, адтӕй ин еунӕг кизгӕ Борӕхан.
Ӕнсувӕрти кизгуттӕ сӕ еугурдӕр лӕгтӕмӕ ’рцудӕнцӕ, сӕхуӕдтӕ ба берӕ рӕстӕгути дӕргъи фӕццардӕнцӕ Мӕхчески гъӕуи. Уонӕн дӕр адтӕй фурттӕ ӕма кизгуттӕ. Муггаги адӕм фӕстагмӕ фӕффулдӕр ӕнцӕ. 1920–1930 ӕнзти дӕргъи ба аулгай фӕллигъдӕнцӕ будурмӕ, Къорай гъӕумӕ. 1930 анзи фӕсте Бебилти муггагӕй Дигори коми цӕрӕг нӕбал адтӕй.
(Бебилти муггаги хабӕрттӕ радзурдтонцӕ 1991 анзи мартъий мӕйи Беслӕни горӕти цӕрӕг 87-анздзуд Дзӕгойти Нӕуӕг Гагей фурт ӕма Дзӕуӕгигъӕуи горӕти цӕрӕг 66-анздзуд Бебилти Никъалай фурт Петур).

Гецатӕ. Муггаг равзурдӕй Мӕхчески гъӕуи Дзайнухъти муггагӕй. Сӕ фиццаг фидӕ адтӕй Дзайнухъти Дзайнухъ-ӕлдари дуккаг (номбӕл) уоси фурт Геца. Дзайнухъ-ӕлдари уосӕ, Гецай мади муггаг кӕмӕй адтӕй, уой ба абони дӕр бӕлвурдӕй неке зонуй. Муггаги хестӕртӕй сӕ еуетӕ дзорунцӕ, зӕгъгӕ, адтӕй Задӕлески гъӕуккаг Бӕзити кизгӕ, дигорон, иннетӕ ба ’й хонунцӕ цӕцӕйнаг кизгӕ. Еци кизги, дан, е ’нсувӕри хӕццӕ Бӕзитӕ радавтонцӕ еу цӕцӕйнаг гъӕуӕй ӕма сӕ сӕхемӕ, Задӕлески гъӕуи, исгъонбӕл кодтонцӕ. Ӕма кизги дуккаг уосӕн равардтонцӕ Дзайнухъ-ӕлдарӕн, е ’нсувӕр ба, дан, цӕмӕдӕр гӕсгӕ мард ӕрцудӕй, рамардтонцӕ ’й Бӕзитӕ сӕхуӕдтӕ.
Цидӕр адтӕй, уӕддӕр Гецати муггаги фиццаг фиддӕл Геца адтӕй Дзайнухъти муггагӕй, уонӕмӕ исгъонбӕл ӕй, ислӕг ӕй, уонӕн ӕ мади хӕццӕ ихуӕрсти хузӕн кустонцӕ, цалдӕн фӕразтонцӕ, уӕдмӕ, уӕдта Дзайнухътӕй рахецӕн ӕнцӕ ӕма цардӕнцӕ хецӕн хӕдзарӕй Мӕхчески гъӕуи.
Геца ӕ мади хӕццӕ Дзайнухътӕй хуарз царди туххӕй нӕ рахецӕн ӕй, фал нӕбал фӕразта сау куст кӕнун ӕгадӕй. Хецӕн ку кодтонцӕ, уӕддӕр ин сӕ мулкӕй хай нӕ равардтонцӕ, ӕма уӕд Геца загъта: «Сӕ мулк дӕр мӕ нӕ гъӕуй, мулк мӕхуӕдӕг искӕндзӕнӕн, сӕ муггаг дӕр мӕ нӕ гъӕуй, мӕ муггаг мӕхе номбӕл хӕсдзӕнӕн». Ӕма, куд загъта, уотӕ бакодта. Уӕдӕй фӕстӕмӕ Геца, ӕ цӕуӕт, ӕ фӕлтӕртӕ хӕссунцӕ Гецати муггаги ном. Гецай уосӕ адтӕй Задӕлески гъӕуккаг, е дӕр Бӕзити кизгӕ, исӕнтӕстӕй син цӕуӕт: еу фурт Мамӕла, уӕдта ӕртӕ кизги. Кизгуттӕ лӕгтӕмӕ ӕрцудӕнцӕ: сӕ еу – Таматӕмӕ Къумбулти гъӕумӕ, иннӕ – Тускъатӕмӕ Устур-Дигори гъӕумӕ, ӕртиккаг ба – Хадатӕмӕ Уӕхъӕци гъӕумӕ. Мамӕлайӕн ба ӕ уосӕ Бичилти кизгӕй исӕнтӕстӕй дууӕ фурти – Куцук ӕма Саусӕр.
Геца ӕма Мамӕлай нӕ нимайгӕй, Куцук ӕма Саусӕр адтӕнцӕ Гецати фӕлтӕртӕн сӕ фиццаг фиддӕлтӕ.
Хестӕр ӕнсувӕр Куцуккӕн ӕ уосӕй – Махъоти кизгӕй исӕнтӕстӕй еунӕг фурт Кисиу, Саусӕрӕн ба Уазити кизгӕй – дууӕ фурти: Тотурухъ ӕма Гуйман. Куцук ӕма ӕ уосӕ Махъоон халери незӕй рамардӕнцӕ, сӕ фурт Кисиуи ба ӕхемӕ райста Куцукки мулки хӕццӕ Саусӕр. Кисиу Саусӕри хӕдзари исгъонбӕл ӕй, ислӕг ӕй, кустонцӕ Саусӕри хӕццӕ еумӕ ӕма сӕхе дардтонцӕ сӕхе хъаурӕй, гъомбӕл кодтонцӕ Саусӕр ӕма Уазиони (Гурмехани) дууӕ фуртей: Тотурухъ ӕма Гуймани. Саусӕр рамардӕй, Кисиу ба цӕргӕ байзадӕй Саусӕри уосӕ Гурмехан ӕма сӕ сувӕллӕнттӕ Тотурухъ ӕма Гуймани хӕццӕ.
Мӕйтӕ, ӕнзтӕ евгъудӕнцӕ, Кисиу ислӕг ӕй, ӕма ин туххӕй ракорун кодтонцӕ Саусӕри уосӕ Гурмехани. Уонӕн исӕнтӕстӕй еу фурт Хуасдзау (Дзинга) ӕма кизгӕ Тотурдзан (лӕгмӕ ’рцудӕй Тауиттӕмӕ), Хуасдзауӕн ба ӕ фиццаг уосӕй, Цагъати кизгӕй, исӕнтӕстӕй дууӕ фурти: Мӕхӕмӕт ӕма Ахмет (Къӕболӕ). Мӕхӕмӕтӕн ӕ уосӕ адтӕй Худӕлти кизгӕ – Дзӕхи, ӕма син исӕнтӕстӕй еунӕг фурт Алихан. Амӕн ба адтӕй дууӕ уоси. Фиццаг уосӕ адтӕй Икъати Нимболати кизгӕ Гекъун. Исӕнтӕстӕй син дууӕ фурти: Геуӕрги ӕма Афӕхъо, уӕдта цуппар кизги: Сафиат (ӕригонӕй рамардӕй), Майра (кизгӕй рамардӕй), Елена (ӕрцудӕй лӕгмӕ Цъопбойти Алибегмӕ) ӕма Веркӕ (ӕрцудӕй Будайти Дафамӕ). Алиханӕн ӕ дуккаг уосӕ адтӕй Гобати кизгӕ – Даха, сӕ цӕуӕт ба адтӕнцӕ: ӕртӕ фурти ӕма дууӕ кизги: Заретӕ (лӕгмӕ ӕрцудӕй Дзидзойти Казирмӕ) ӕма Гӕтийнӕ (ӕрцудӕй Хамихъоти Хӕмицмӕ).
Хуасдзауи дуккаг фурт Ахмӕти (Къӕболи) цӕуӕт ба адтӕнцӕ цуппар фурти: Цӕрай, Сослӕнбег (Дзодза), Николай (Дзӕпбу) ӕма Майрӕн, уӕдта цуппар кизги: Борӕхан (лӕгмӕ ’рцудӕй фиццаг Золойтӕмӕ, уӕдта Дамбегтӕмӕ), Лезинка (Цӕллатӕмӕ), Мисирхан (Секъинатӕмӕ) ӕма Гуӕсса (Габетӕмӕ),
Хуасдзауи дуккаг уосӕ ба адтӕй Гобати кизгӕ – Фӕрдӕ, ӕма син адтӕй ӕртӕ кизги: Кябӕ (Секъинати уосӕ), Дайра (Рӕмонти уосӕ) ӕма Дигорхан (Цакъоти уосӕ).
Саусӕри дууӕ фуртемӕн исӕнтӕстӕй: Тотурухъӕн Цӕлкосонӕй адтӕй авд кизги (фурт син нӕ адтӕй, кизгуттӕ ба адтӕнцӕ: Гудзи (лӕгмӕ ’рцудӕй Керчелатӕмӕ), Нӕгъуда (Ортабайтӕмӕ), Мӕнӕт (Скъодтатӕмӕ), Гуӕсе (Хъиргъутӕмӕ), Насупхан (Цоритӕмӕ), Дайхуӕ (Кертибийтӕмӕ) ӕма Фӕрдӕ (Сументӕмӕ).
Саусӕри иннӕ фурт Гуйманӕн ӕ уосӕ адтӕй Секъинати кизгӕ – Зӕлинӕ. Сӕ цӕуӕт адтӕнцӕ: фурттӕ Бадели, Гӕбула, Дедо (Слангерий) ӕма Абисал. Уӕдта цуппар кизги: Коше (фиццаг адтӕй Гетъоти уосӕ, уӕдта – Тауитти), Кябӕ (ӕрцудӕй Диготӕмӕ), Елмусхан (Хохтӕмӕ) ӕма Нагъуӕ (фиццаг – Захъатӕмӕ, уӕдта – Темуртӕмӕ).
Гуймани фурт Баделий цӕуӕт адтӕнцӕ: фурт Гаврил (Гӕлӕу) ӕма цуппар кизги: Кукули, Даухан, Данӕ ӕма Верӕ, сӕ мадӕ адтӕй Диготи кизгӕ – Хадзихан.
Гуймани дуккаг фурт Гӕбулийӕн адтӕй дууӕ уоси, ӕ фиццаг уосӕ адтӕй Тагъати кизгӕ, еци уосӕй Гӕбулийӕн исӕнтӕстӕй цуппар фурти: Хазбий (Къулдах), Басил, Беслӕн (Къуӕтти) ӕма Барис, уӕдта еунӕг кизгӕ Гуӕсох (ӕригонӕй рамардӕй). Гуймани дуккаг уосӕ адтӕй Колити кизгӕ. Сӕ цӕуӕт ба адтӕнцӕ ӕртӕ фурти: Лаботи, Созур ӕма Хъазибег.
Гуймани ӕртиккаг фурт Слангерий (Дедо) адтӕй Гӕбӕйрати сиахс, ӕ уосӕ – Муси, сӕ цӕуӕт ба адтӕнцӕ фондз фурти: Бӕбӕт, Заурбег, Тотурбег, Зелимхан ӕма Гаврил (Габрушкӕ), уӕдта еунӕг кизгӕ Зӕриймӕт (ӕрцудӕй лӕгмӕ Сехъоти Муратмӕ).
Гуймани кӕстӕр фурт Абисалӕн (Бисайӕн) дӕр адтӕй дууӕ уоси. Ӕ фиццаг уосӕ адтӕй Гадати кизгӕ, сӕ цӕуӕт ба адтӕнцӕ фондз фурти: Урусхан (Бизирт), Лазӕр, Таймураз (Тъаймаз), Михал (Дзӕццӕ) ӕма Тазе, уӕдта дууӕ кизги: Уолинка (лӕгмӕ ’рцудӕй Хъамболти Таземӕ) ӕма Замеркӕ (Къуидурусгӕ, ӕрцудӕй Хъазахти Хамбиймӕ).
Бисайӕн ӕ дуккаг уосӕ адтӕй Абелти Уоличкӕ, уомӕй Бисайӕн исӕнтӕстӕй еунӕг фурт Кермен, уӕдта ӕхсӕз кизги: Гозинка, Борӕти, Хадизӕт, Таисӕ, Дуся ӕма Рая.
Уӕлдӕр ранимад Гецати лӕг-адӕмӕн дӕр Мӕхчески гъӕуи адтӕй цӕуӕт, фурттӕ ӕма кизгуттӕ. Берӕ рӕстӕгути си фӕццардӕнцӕ, уӕдта хуӕздӕр цардагор сӕ цӕрӕнбунӕттӕ Мӕхчески гъӕуӕй ӕййивтонцӕ будури гъӕутӕмӕ. Еу аул си (Гӕбулай аул) 1926 анзи фӕллигъдӕй Киристонгъӕумӕ, иннетӕ 1930 ӕнзти – Сурх-Дигорӕмӕ, 1939–1940 ӕнзти – Хӕзнидонмӕ, уой фӕсте Октябрьскиййи гъӕумӕ ӕма Дзӕуӕгигъӕуи горӕтмӕ.
Абони ба ма Гецати муггагӕй сӕ равзурӕн гъӕу Мӕхчески цӕрунцӕ цалдӕр хӕдзари.
Гецати хестӕртӕ кӕрӕдземӕн дзоргӕ ’рцудӕнцӕ сӕ муггаги фӕдбӕл дууӕ таурӕхъи.
Фиццаг таурӕхъ. Гецати Гецай фурт Мамӕлай ӕртиккаг кизги (ӕ ном феронх ӕй) равардтонцӕ Хадатӕмӕ, лӕги рӕуони кизгӕн (кизги – кизгӕн). Зонгӕ-зонгӕ лӕвӕрд ӕрцудӕй Хадати кизгӕн, уой некебал зонуй, фал гъуддаг уотӕ ке адтӕй, е ба дзубандиаг нӕй.
Халери незӕй, дан, Уӕхъӕци гъӕуккаг Хадати муггагӕй еу хӕдзари бийнонтӕ фӕццӕгъдуни ’нцӕ, берӕ бийнонтӕй ма ӕгасӕй байзадӕнцӕ мадӕ ӕма ӕ еунӕг ӕригон кизгӕ. Нӕлгоймаг сӕмӕ нӕбал адтӕй. Ӕнӕ нӕлгоймаг бийнонтӕн ба хонхи уавӕрти зин цӕрӕн адтӕй, уӕдта ӕнӕ лӕг хӕдзарӕ Дигоргоми нимад адтӕй ӕгадӕбӕл.
Ӕвӕдзи, уомӕ гӕсгӕ Хадати кизгӕ райдӕдта минкъиййӕй нӕлгоймаги дарӕс дарун, ӕхе туххӕйдӕр нӕлгоймаг кодта ӕма сӕ устури уалӕнгӕ дӕр нӕбал раласта. Кизгӕ ке адтӕй, уой зудтонцӕ ’рмӕстдӕр хӕдзари хӕстӕгутӕ, сӕ синхонтӕ, уӕдта Хадати иннӕ адӕм. Иннетӕ ба ’й еугурӕйдӕр ӕнгъалдтонцӕ лӕхъуӕн. Ӕвӕдзи, и кизгӕн хуӕздӕр амал дӕр нӕ адтӕй хонхи цӕргӕй, еци рӕстӕги нӕлгоймаги куститӕ берӕ адтӕнцӕ ӕма сӕ ескӕмӕн кӕнун гъудӕй. Хадати хӕдзари еци куститӕ кодта сӕ кизгӕ ӕ нӕлгоймаги дарӕси. Хадати муггаги хестӕрти унаффӕмӕ гӕсгӕ, сӕ кизгӕн «уосӕн» ӕгъдауӕй ӕрхудтонцӕ Гецати кизги. Фӕндадтӕй сӕ, цӕмӕй хӕдзарӕ ма бабун уа, ескӕд сӕмӕ фӕззинна лӕхъуӕнтӕ. Иссердтонцӕ ин сосӕг лӕг дӕр. Фӕззиндтӕй Хадати бийнонтӕмӕ лӕхъуӕнтӕ ӕма кизгуттӕ, Гецатӕн хуӕрифурттӕ, фидӕн ба син «нимад» адтӕй Хадати кизгӕ ӕ лӕги дарӕси.
Дуккаг таурӕхъи ба дзубанди цӕуй, Уазити седзӕр кизгӕ Гецати зӕронд лӕг Саусӕри уосӕ куд иссӕй, уой туххӕй.
Саусӕри ’нсувӕр Куцук ӕма ӕ уосӕ Махъоон ку рамардӕнцӕ халери незӕй, уӕд син сӕ фурт Кисиуи ӕхемӕ цӕрунмӕ ’рбакодта Куцукки ’нсувӕр Саусӕр, е еци рӕстӕги адтӕй рацӕргӕ лӕг, нӕ ин адтӕй уосӕ дӕр ӕма бийнонтӕ дӕр ӕма цардӕнцӕ Кисиуи хӕццӕ дууемӕй, кустонцӕ ӕма сӕхе дардтонцӕ. Райевгъудӕй еу къуар рӕстӕги, уӕдта Саусӕр фегъуста хабар, зӕгъгӕ, дан, Абисалти Хадзи Уазити седзӕр кизги лӕгмӕ дӕттуй «еу бони ӕруӕдбӕл». Саусӕри бафӕндадтӕй еци кизги ӕхецӕн уосӕн ракорун. Еубон Кисиумӕ дзоруй: «Ӕз дӕр мӕ амонд бавзарон, кӕд мин Абисали-фурт Гурмехани раттидӕ». Рандӕ ’й еци фӕдбӕл Саусӕр Абисалтӕмӕ. Изӕрӕй ку ’рбацудӕй ӕ хӕдзарӕмӕ, уӕд Кисиуӕн раппӕлдтӕй ӕхе, ке равардта Абисалӕн «еу бони ӕруӕд» – 30 ӕвзестӕ соми ӕма ке бафедудта Абисалти хӕццӕ, ӕма нур Гурмехани ’рхонун ке гъӕуй. Уазити кизгӕ Абисалтӕмӕ кутемӕй бафтудӕй, еци хабар ба раздӕр радзурдтан, Нари гъӕуи цӕрӕг Уазити муггаги хабӕрттӕ ку кодтан, уӕд уони хӕццӕ.
Цидӕр адтӕй, уӕддӕр Уазити седзӕр сувӕллон кизги Нари гъӕуӕй исхастонцӕ Абисалти Хадзий хӕдзарӕмӕ. Ном ибӕл исӕвардтонцӕ Гурмехан. Еци хӕдзари и кизгӕ исгъонбӕл ӕй, исирӕзтӕй. Иссӕй киндздзон кизгӕ. Адтӕй гургин, рӕсугъд, ӕ сау дзиккотӕ – даргъ. Уосгор лӕхъуӕнтӕ ’ймӕ хицӕ кодтонцӕ, алкедӕр си фӕндадтӕй, цӕмӕй ӕ бийнойнаг фӕцайдӕ еци кизгӕ. Фал си еске кизгӕ корунмӕ Хадзимӕ ку бацӕуидӕ, ӕма ку базонидӕ ӕруӕди аргъ, уӕд фӕстӕмӕ раздӕхиуонцӕ ӕнӕ нецӕмӕй. Хадзи алкӕмӕн дӕр арази адтӕй и кизгӕ раттунбӕл, фал курдта «еу бони ӕруӕд», еци ӕруӕд ба адтӕй, ӕгъдаумӕ гӕсгӕ ци ӕруӕд хаттӕй, уомӕй дууӕ-ӕртӕ хатти фулдӕр, уӕдта гъӕуама фист ӕрцудайдӕ еу бони дӕргъи. Неке бон иссӕй кизги коргутӕй уӕхӕн ӕруӕд бафедун Хадзийӕн, Гецати Саусӕр ба равардта еу бони ӕруӕд еци еу бон.
Гурмехан, дан, ку фегъуста, Гецати Саусӕрӕн ӕй Хадзи уосӕн ке ’саккаг кодта, уой, уӕд, дан, ӕ дзиккотӕй ӕхе райауигъта, фал ӕй силгоймӕгтӕ фӕййервӕзун кодтонцӕ.
Цидӕр адтӕй, Гурмехан ӕрцудӕй Гецати Саусӕрмӕ. Цӕрун райдӕдтонцӕ Саусӕри хӕццӕ, зӕнӕг син исӕнтӕстӕй дууӕ биццеуи: Тотурухъ ӕма Гуйман.
Зӕронд лӕг Саусӕр цӕйбӕрцӕ фӕццардайдӕ? Рамардӕй ӕма Уазион байзадӕй цӕргӕ ӕ дууӕ сувӕллони ӕма ӕ лӕги ’нсувӕри фурт Кисиуи хӕццӕ.
Уазионӕн ӕ лӕг Саусӕр ку рамардӕй, уӕд, ӕгъдаумӕ гӕсгӕ, гъӕуама Гурмехан Гецатӕй рацудайдӕ ӕма раздахтайдӕ ӕ цӕгатмӕ. Ӕма ин цӕгат ба нӕ адтӕй. Абисалтӕмӕ раздӕхун дӕр ӕй нӕ фӕндадтӕй. Цӕй цӕгат ин адтӕнцӕ етӕ дӕр? Абисалти Хадзий дӕр нӕ фӕндадтӕй ӕ раздӕхун. Уомӕ гӕсгӕ ба Гецати хестӕртӕ, уони хӕстӕгутӕ, хъӕбӕрдӕр ба Хадзи, исунаффӕ кодтонцӕ, цӕмӕй Уазион байзадайдӕ Гецати муггагмӕ. Гурмехан адтӕй хъаурӕгин, косагӕ ӕма ӕгъдаугин силгоймаг, хӕдзарӕ дарун ӕ бон адтӕй. Уӕхӕн унаффӕ рахӕсгӕй, гъӕуама Гурмеханӕн Гецатӕй еске равзурстайуонцӕ лӕгӕн. Ӕма ин равзурстонцӕ ӕ лӕги ’нсувӕри фурт Кисиуи.
Кисиу еци гъуддагбӕл не ’сарази ӕй, фиццагидӕр, ӕригон ке адтӕй, уой туххӕй, уӕдта ӕ фиди ’нсувӕри уосӕй ӕхецӕн бийнойнаг искӕнун ӕ сӕрмӕ нӕ хаста. Хъӕбӕр ибӕл ку искарз ӕнцӕ хӕстӕгутӕ, туххӕй дӕр ин ӕй корун ку кодтонцӕ, уӕдта Дигоргомӕй фӕллигъдӕй кумӕдӕр. Ӕртӕ анзи кӕми адтӕй, уой дӕр неке зудта.
Ӕртӕ анзей фӕсте ӕриздахтӕй сӕхемӕ Мӕхчески гъӕумӕ. Ӕнгъалдта, еци гъуддаг адӕмӕй феронх ӕй, зӕгъгӕ, фал бабӕй и гъуддаг никкидӕр карздӕр фӕцӕй, туххӕй дӕр ин Гурмехани корун кодтонцӕ хӕстӕгутӕ. Уӕддӕр бабӕй Кисиу нӕ арази кодта.
Хӕстӕгутӕ ку базудтонцӕ, Гурмеханӕн ӕхе дӕр фӕндуй, цӕмӕй Кисиу ӕ лӕг иссайдӕ, еци хабар, уӕд ӕй силгоймӕгтӕ исардудтонцӕ, цӕмӕй Кисиуи ӕхуӕдӕг ӕхебӕл ӕрӕллау кӕна, ӕма ’й е дӕр ӕрсайдта. Цӕрун райдӕдтонцӕ лӕг ӕма уосӕй. Райгурдӕй син дууӕ сувӕллони – фурт Хуасдзау (Дзинга) ӕма кизгӕ Тотурджан. Хуасдзау ку ’слӕг ӕй, уӕд уомӕн дӕр исӕнтӕстӕй цӕуӕт ӕма цӕуӕти цӕуӕт.
Куд исбӕрӕг кодтан, уомӕ гӕсгӕ Гецати дууӕ ’знӕмей еумӕйаг мадӕ адтӕй Гурмехан (Уазион). Сӕ фиддӕлтӕ ба адтӕнцӕ: еу ӕзнӕмӕн Саусӕр, иннемӕн ба – Кисиу. Цӕуӕтӕй син ка исӕнтӕстӕй, уони кой ба кодтан уӕлдӕр аци финсти.
(Гецати муггаги равзурди цубур истори, уӕдта дууӕ таурӕхъи финст ӕрцудӕнцӕ зӕронд лӕгтӕ Гецати Ахмӕти фурт Сослӕнбег, Гецати Баделий фурт Гӕлӕу ӕма зӕронд ахургӕнӕг Тауасити Фацбаййи таурӕхътӕмӕ гӕсгӕ).

Дзайнухътӕ. Рагон таурӕхътӕмӕ гӕсгӕ, Дзайнухъти муггаг исӕнтӕстӕй раги кӕддӕр Уӕллагири коми, Ӕрхонмӕ хӕстӕг, Дӕййигъӕуи. Дзайнухъти фиццаг фидӕ Дзайнухъ адтӕй Ос-Бӕгъатӕри фурт Сидамони къабазӕй равзургӕ лӕг, Фаттай фурти фурт Урузмӕги фурт. Урузмӕги цӕуӕтӕй исӕнтӕстӕй 14 муггаги, уонӕй Дзайнухътӕ, Габетӕ, Уазитӕ, Лолатӕ ӕма ма никкидӕр дӕс ирон муггаги. Дзайнухътӕн Уӕллагири комӕй цӕмӕдӕр гӕсгӕ ледзгӕ ’рцудӕй, ӕма еу уӕхӕни ’рбалигъдӕнцӕ Дигори коммӕ ӕма Абисалти ӕлдӕртти фӕрци ’рцардӕнцӕ Мӕхчески гъӕуи. Фӕстагмӕ Дзайнухътӕ Мӕхчески гъӕуи исгъӕздуг ӕнцӕ. Гъӕуи астӕу исаразтонцӕ устур цӕрӕн хӕдзарӕ ӕрдӕгдаст мӕсуги хӕццӕ. Берӕ рӕстӕгути фӕццардӕнцӕ аци гъӕуи, уӕдта еугур муггагӕй дӕр фӕллигъдӕнцӕ будури гъӕутӕмӕ, сӕ фулдӕр – Хъарадзаути гъӕумӕ (нури Хӕзнидонмӕ), Турки бӕстӕмӕ ка фӕллигъдӕй, уӕхӕнттӕ дӕр сӕмӕ адтӕй, сӕ хӕдзӕрттӕ ба ниууагътонцӕ Икъатӕн. Фӕстагдӕр ма (мах рӕстӕги) Дзайнухъти хӕдзӕртти цардӕицӕ Икъати Гӕбучи, Дзеуа, Губади ӕма Дзитций бийнонтӕ. Нур фӕстаг цалдӕр анзи еци хӕдзӕртти цӕрӕг нӕбал ес, нийхалдӕнцӕ.
(Дзайнухъти муггаги равзурди хабӕрттӕ радзурдтонцӕ Мӕхчески гъӕуи раздӕри цӕрӕг, 90-анздзуд Гецати Ахмӕти фурт Сослӕнбег ӕма Дзӕуӕгигъӕуи горӕти цӕрӕг Хъайттати Хъайтмурзӕ (Хъайтмурзи таурӕхъ кӕсӕ «Рӕстдзинад»-и газети – 1991 анз).

Дзӕгойтӕ, Гӕгкутӕ, Фадзайтӕ ӕма Хъӕрӕгъӕстӕ. Муггӕгти фиддӕлтӕ Дзӕгой, Гӕгку, Фадзай ӕма Хъӕрӕгъӕс адтӕнцӕ хӕстӕг ӕнсувӕрти фурттӕ. Исӕнтӕстӕнцӕ ӕма цардӕнцӕ Арви Къоби, уордӕмӕ ба сӕ фиддӕлтӕ исӕфтудӕнцӕ Хонсар Иристонӕй.
Къоби цӕргӕй, ӕнсувӕртӕй кадӕр сӕ гъӕуккаг лӕг рамардта ӕма си лӕги рамарди туххӕй фудгиндӕр ка адтӕй, етӕ Арви комӕй сӕхи райеуварс кодтонцӕ. Дзӕгойтӕй еу лӕг (ӕ ном ин неке зонуй), Гӕгку, Фадзай ӕма Хъӕрӕгъӕс Гъевони ’фцӕгбӕл ӕрбалигъдӕнцӕ Дигори коммӕ, ами ба Абисалти фӕрци ’рцардӕнцӕ Мӕхчески гъӕумӕ хӕстӕг, Айгомуг дони рахес фарс, Уӕлхетти тегъӕбӕл. Еу къуар рӕстӕги Уӕлхетти еумӕ рацардӕнцӕ, уӕдтӕ Фадзай ӕ цӕрӕнбунат раййивта Хӕнӕзи гъӕумӕ, Хъӕрӕгъӕс будури гъӕутӕй кумӕдӕр фӕллигъдӕй, Дзӕгой-фурти ба Абисалтӕ сӕхецӕн косӕг искодтонцӕ. Барӕ ин равардтонцӕ хӕдзарӕ исарӕун гъӕумӕ хӕстӕг, Цъилески. Уосӕ ракурдта ӕма бийнонти хецау иссӕй. Фӕззиндтӕй ин цӕуӕт. Фал ин ӕхе ном дӕр ӕма ӕ цӕуӕти нӕмттӕ дӕр неке зонуй. Уонӕн ка ’сӕнтӕстӕй, етӕ ба адтӕнцӕ дууӕ ӕнсувӕри: Гозой ӕма Хъибил, Устур-Дигори цӕрӕг Гӕлити хуӕрифурттӕ.
Гозойӕн исӕнтӕстӕй еунӕг фурт – Сланихъо, уомӕн ба адтӕй ӕртӕ уоси. Ӕ фиццаг уосӕ Фӕрӕскъӕтти гъӕуккаг Мамати кизгӕ. Уомӕй Сланихъойӕн исӕнтӕстӕй цуппар фурти: Басиат, Мӕрзахъул, Какул ӕма Хъанцау. Сланихъой дуккаг уосӕ адтӕй Гибидти кизгӕ, уомӕй ба ин исӕнтӕстӕй дууӕ фурти – Хъубади ӕма Сланихъо, уӕдтӕ дууӕ кизги. Сланихъой ӕртиккаг уосӕ Хӕмицонӕй ба фурт не ’сӕнтӕстӕй, адтӕй ин ӕртӕ кизги. 
Уотемӕй Гозой-фурт Сланихъойӕн е ’ртӕ уосемӕй исӕнтӕстӕй ӕхсӕз фурти: Басиат, Мӕрзахъул, Какул, Хъанцау, Хъубади ӕма Сланихъо, уӕдта дууӕ кизги. Аци ’нсувӕртӕн дӕр адтӕй цӕуӕт. Басиатӕн – цуппар фурти: Къебо, Муха, Дрис ӕма Дуге, уӕдта еу кизгӕ; Мӕрзахъулӕн – еунӕг фурт Барис, уӕдта цуппар кизги; Какулӕн фурт не ’сӕнтӕстӕй, адтӕй ин дууӕ кизги; Хъанцауи цӕуӕт ба адтӕнцӕ фондз фурти: Цӕрай, Михал (Чико), Гӕлӕу, Лӕлӕу ӕма Созур, уӕдта ӕртӕ кизги: Маря (лӕгмӕ ’рцудӕй Диготӕмӕ), Гидзун (Митцитӕмӕ) ӕма Демуца ( Гецати Бӕбӕтмӕ). 
Хъубадий цӕуӕт ба адтӕнцӕ Хубати хуӕрифурттӕ, адтӕй син цуппар фурти: Беза, Къӕрӕс, Ахурбег ӕма Хъаурбег, уӕдта еунӕг кизгӕ Феричкӕ (ӕрцудӕй лӕгмӕ Гӕбӕйратӕмӕ). 
Кӕстӕр фурт Сандирӕн цӕуӕт не ’сӕнтӕстӕй. Нур ба Гозой ӕнсувӕр Хъибили цӕуӕти туххӕй. Адтӕй ин Рӕмононӕй ӕртӕ фурти: Дихъо, Айдарухъ ӕма Мӕхӕмӕт. Хестӕр фурт Дихъойӕн адтӕй дууӕ уоси. Темираонӕй ин исӕнтӕстӕй дууӕ фурти – Сламбег ӕма Сламӕрза (Голой), Тауитонӕй ба ин лӕхъуӕн не ’сӕнтӕстӕй. Хъибири дуккаг фурт Айдарухъӕн адтӕй ӕртӕ фурти: Хамӕза, Гуйман ӕма Гъулин.
Хъибили ӕртиккаг фурт Мӕхӕмӕтӕн Гибизти кизгӕй исӕнтӕстӕй фурт Гаге. Нур ба Сланбег, Сламӕрза, Хамӕза, Тъулин ӕма Гагей цӕуӕти туххӕй. Сланбегӕн Легойти кизгӕй исӕнтӕстӕй дууӕ фурти: Цӕрай ӕма Налухъ (Дугула), уӕдта дууӕ кизги, еу кизгӕ ӕригонӕй рамардӕй, иннӕ – Гуарӕ (ӕрцудӕй лӕгмӕ Тауиттӕмӕ), Сламӕрзайӕн (Голойӕн) ӕ уосӕ Дзидзойти кизгӕй исӕнтӕстӕй ӕртӕ фурти: Бола, Барис (Мӕдзо) ӕма Къайтуг, уӕдта дууӕ кизги: Любӕ (Лобӕ) ӕма Оличкӕ. Айдарухъи фурт Хамӕза адтӕй Мурийти сиахс, ӕ уоси ном Макиринда. Адтӕй син дууӕ фурти: Смали (Буцу) ӕма Мухарбег, уӕдта ӕртӕ кизги. Айдарухъи дуккаг фурт Гуймани уосӕ адтӕй Биазӕрти кизгӕ Барийнӕ. Адтӕй син ӕртӕ фурти: Айдардухъ, Тазе ӕма Геуӕрги, уӕдта дууӕ кизги: Дарицка (лӕгмӕ ’рцудӕй Екъатӕмӕ) ӕма Уарзетӕ (е ба лӕгмӕ не ’рцудӕй, киндздзон кизгӕй рамардӕй). Мӕхӕмӕти фурт Гагей уосӕ адтӕй Диготи кизгӕ Фарий, сӕ цӕуӕт ба адтӕнцӕ авд фурти: Хъасболат, Додти (дууемӕй дӕр ӕригонӕй рамардӕнцӕ), Нӕуӕг (Бидзикъо), Геуӕрги, Сланбег ӕма Аслӕнгерий, уӕдта ӕртӕ кизги: Любӕ (Хадати уосӕ), Сугъзӕр (Кацанти уосӕ) ӕма Дигорхан (е дӕр Хадати уосӕ). Дзӕгойти муггагӕй уӕлдӕр ранимад ӕнсувӕртӕн дӕр Мӕхчески гъӕуи ӕнтӕстӕй цӕуӕт ӕма цӕуӕти цӕуӕт, фурттӕ ӕма кизгуттӕ. Фӕстагмӕ муггаги адӕм нимӕдзӕй исберӕ ’нцӕ, ӕма си амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕ ӕма горӕттӕмӕ, фӕллигъдӕнцӕ фӕйнӕ рӕстӕгеми Ӕхсӕрисӕр, Киристонгъӕу, Сурх-Дигорӕ, Беслӕн, Дзӕуӕгигъӕу, Камбилеевкӕ, Алагири горӕтмӕ ӕма ма Уӕрӕсей ӕндӕр рауӕнтӕмӕ…
(Дзӕгойтӕ ӕма Гӕгкути муггӕгти равзурди хабӕрттӕ финст ӕрцудӕнцӕ 1992 анзи Мӕхчески раздӕри гъӕуккӕгтӕ, Беслӕни горӕти цӕрӕг 86-анздзуд Дзӕгойти Гагей фурт Нӕуӕги, уӕдта Сурх-Дигори гъӕуи цӕрӕг 80-анздзуд Дзӕгойти Гуймани фурт Тазей таурӕхътӕмӕ гӕсгӕ).

Гӕгкутӕ. Аци муггагӕн сӕ фиддӕл адтӕй Гӕгку. Гӕгку Дзӕгойтӕй ку рахецӕн ӕй, уӕд ӕрцардӕй хецӕнӕй гъӕуи астӕу Айгомуги дони галеу фарс, кедӕр рагон цӕрӕн хӕдзӕртти. Уосӕ ракурдта, ӕма ин фӕззиндтӕй цӕуӕт. Фал еци цӕуӕти нӕмттӕ абони некебал зонуй. Уонӕн ка исӕнтӕстӕй, етӕ ба адтӕнцӕ Темурухъ ӕма фурттӕ Орӕзмӕг ӕма Алимӕрза, сӕ фиди ’нсувӕрти цӕуӕт Макъӕг ӕма Къӕбус (ӕнсувӕртӕ), уӕдта Хадзимӕт, Хъурман, Иналухъ (Налухъ), Даукуй ӕма Александр (Цола). Темурухъи фурттӕ Орӕзмӕги ӕма Алимӕрзайӕн адтӕй цӕуӕт. Орӕзмӕгӕн цуппар фурти: Цуццу, Цубур, Хамбий ӕма Хӕмиц, уӕдта ӕртӕ кизги: Гуӕсӕнагъуӕ, Оля ӕма Нафят (Катаути хуӕрифурттӕ). Алимӕрзайӕн исӕнтӕстӕй еунӕг фурт Николай (Нигола), уӕдта ӕртӕ кизги: Софя, Ксеня ӕма Дон... (Надгерийти хуӕрифурттӕ). Мӕлкъӕгӕн ӕ уосӕ Диготи кизгӕй исӕнтӕстӕй дууӕ фурти – Геуа ӕма Алихан, уӕдта ӕртӕ кизги: Любӕ, Саукизгӕ ӕма Маря. Къӕбус адтӕй Гогати сиахс, уомӕй ин исӕнтӕстӕй еунӕг фурт – Еристау, уӕдта цуппар кизги: Аннӕ, Дзеркӕ, Даря ӕма Аминӕт. 
Хъурманӕн цӕуӕт не ’сӕнтӕстӕй. Хадзимӕти цӕуӕт ба адтӕнцӕ: Гадзо, Дугус ӕма Геуӕрги (Байхъулти хуӕрифурттӕ).
Гадзойӕн адтӕй еунӕг фурт Тазе. Геуӕргийӕн ба – Афанас (Фӕхъо) ӕма Дзандир (Миндзайти хуӕрифурттӕ), уӕдта Дрис ӕма Борӕти (етӕ ба адтӕнцӕ Сабети хуӕрифурттӕ). Гадзой ӕнсувӕр Дугусӕн Хъамболти кизгӕ Зӕрӕдайӕй райгурдӕй фондз фурти: Тазӕрет, Тӕтӕрий (Гӕба), Майрӕн, Къала ӕма Тӕкъа, уӕдта ӕртӕ кизги: Гида, Данӕ ӕма Гуарӕ. Даукуй, Александр (Цола) ӕма Вано адтӕнцӕ еу мадӕй райгургӕ ’нсувӕртӕ, фал сӕ фиди ном ба феронх ӕй. Даукуййӕн ӕ уосӕ Хъулати кизгӕй исӕнтӕстӕй дууӕ фурти: Данел ӕма Дзанхот, уӕдта кизгӕ Мерет. Даукуййи хъазах (уорситӕ) 1920 анзи рамардтонцӕ. Александри (Цолай) цӕуӕт ба адтӕнцӕ дууӕ фурти: Тӕтӕрхъан ӕма Петур (ӕригонӕй рамардӕй), уӕдта еу кизгӕ Борӕхан (Тедтойти хуӕрифурттӕ). Сӕ кӕстӕр ӕрвадӕ Ванойӕн цӕуӕт не ’сӕнтӕстӕй. Иналухъӕн (Налухъӕн) Бебилти кизгӕ Дзиллӕй райгурдӕй еунӕг фурт – Дуге.
Уӕлдӕр ранимад ӕнсувӕртӕн дӕр адтӕй цӕуӕт, фурттӕ ӕма кизгуттӕ. Фӕстагмӕ Мӕхчески гъӕуи цӕргӕй, Гӕгкути мугтаги цӕргутӕ нимӕдзӕй исберӕ ’нцӕ, сӕ еумӕйаг хӕдзӕрттӕ ӕма син зӕнхитӕ нӕбал фагӕ кодтонцӕ, сӕ цард исзин ӕй, ӕма си амал кӕмӕн фӕууидӕ, етӕ лигъдӕнцӕ будури гъӕутӕмӕ: Секермӕ, Ставд-Дортӕмӕ, Чиколамӕ, Сурх-Дигорӕмӕ, Дзӕуӕгигъӕу ӕма Беслӕни горӕттӕмӕ, уӕдта ма Уӕрӕсей ӕндӕр рауӕнтӕмӕ дӕр.
(Гӕгкути муггаги равзурди хабӕрттӕ радзурдтонцӕ 1992 анзи Мӕхчески раздӕри гъӕуккӕгтӕ, 70-анздзуд, Заводи поселокки цӕрӕг Гӕгкути Цолай фурт Тӕтӕрхъан, Чиколай гъӕуи цӕрӕг 79-анздзуд Афӕхъо Геуӕргий фурт ӕма Сурх-Дигори гъӕуи цӕрӕг 73-анздзуд Гӕгкути Дугуси фурт Майрӕн).

Икъатӕ (Екъатӕ). Аци муггаг нӕ Иристони нимад цӕуй рагондӕр муггӕгтӕй сӕ еуебӕл, равзурдӕй Ос-Бӕгъатӕри фурт Сидамони къабазӕй. Икъатӕ цардӕнцӕ Уӕллагири коми, Ӕрхони гъӕуи. Худӕлтӕ, Коммотӕ, Седантӕ, Гагаритӕ ӕма Годжити муггӕгтӕ нимад цӕунцӕ Икъатӕн се ’рвадтӕлтӕбӕл, етӕ дӕр Сидамони къабазӕй равзургӕ муггӕгтӕй адтӕнцӕ.
Муггӕгти адӕм фӕстагмӕ Ӕрхони гъӕуи нимӕдзӕй исберӕ ’нцӕ, нӕбал син фагӕ кодтонцӕ зӕнхитӕ, уомӕ гӕсгӕ ба агурдтонцӕ, медхонхи фулдӕр зӕнхитӕ кӕми адтӕй, уӕхӕн рауӕнтӕ.

Сӕ муггагӕй еу бийнонтӕ Ӕрхонӕй сӕ цӕрӕнбунат раййивтонцӕ Садони коммӕ ӕма ’рцардӕнцӕ Курӕнтти гъӕуи. Ами Икъатӕ иссӕнцӕ тумугъ бийнонтӕ. Сӕ авд ӕнсувӕри – сӕ еу иннемӕй лӕгдӕр, хъаурӕгиндӕр – хъиамӕт кодтонцӕ ӕма дардтонцӕ сӕ бийнонти. Искодтонцӕ мулк, исӕнтудтонцӕ фонс. Синхонтӕ ӕма гъӕуи цӕргути хӕццӕ цардӕнцӕ лимӕн ӕма уарзонӕй. Кӕрӕдземӕн ӕгъдау лӕвардтонцӕ. Раздӕрти берӕ зинтӕ бавзаргӕй, ами цӕргӕй, сӕхе амондгунбӕл банимадтонцӕ.
Фал Икъати бийнонтӕн уӕхӕн хуарз ӕма сабур цард берӕ нӕ рахаста, ӕрцудӕй сӕбӕл бӕлах. Аци устур бӕлахи дӕр ӕнсувӕртӕ бахаудтӕнцӕ зӕнхити ’нӕхъӕртони фӕдбӕл. Фӕстаг рӕстӕги син сӕ синхонти хӕццӕ (ӕндӕр муггагӕй) хъаугъагӕнгӕ ӕрцӕуидӕ сӕ хумти арӕнти ӕвӕрди туххӕй. Уой фӕсте синхонти хӕццӕ Икъатӕ бафедауиуонцӕ ӕма бабӕй лимӕнӕй цӕриуонцӕ, сӕ хилӕ берӕ нӕ рахӕссидӕ. Фал бабӕй уой фӕсте дӕр се ’хсӕн хилтӕ рауадӕй. Еу уӕхӕн хили сӕ еу ӕнсувӕр синхонтӕмӕ неци исдзурдта, фал сӕмӕ ӕхенимӕр ба бавзиста: «Ӕз уин, ци кӕнун гъӕуй, уой бакӕндзӕнӕн». Сосӕггӕй къахун байдӕдта, синхонти хӕдзари фӕсте бӕрзонди ци устур дор адтӕй, уой бун, берӕ ’й фӕкъкъахта. Неке ’й фӕууидта, къахт сикъит дӕр кӕмидӕр римахста, уотемӕй рӕстӕг цудӕй. Еу ӕхсӕвӕ ба устур уарун ӕрцудӕй, ӕма уарунӕй еци дор фезмалдӕй, синхонти хӕдзари уӕлиндзӕбӕл рахаудтӕй, Уӕлиндзӕ дори уӕзӕй ниттудта, ӕма хӕдзари бийнонтӕ цалдӕремӕй фӕммардӕнцӕ. Еци ’нсувӕр ӕ бийнонти бӕлахи бафтудта, фӕттоггин сӕ кодта сӕ синхонти хӕццӕ. Ци гӕнӕн ма адтӕй Икъати бийнонтӕн? Уоми син цӕрун нӕбал ӕнгъизтӕй, ледзгӕ син ӕрцудӕй.
Ӕртӕ ’нсувӕри си сӕ хуӕри хӕццӕ ӕрбалигъдӕнцӕ Дигори коммӕ ӕма бал ӕрсабур ӕнцӕ Уӕллагкоми зилди, Хонсари гъӕуи. Уой фӕсте ба еу ӕнсувӕр ӕ хуӕри хӕццӕ байзадӕй цӕргӕ Дунти гъӕуи, Кудзойтӕмӕ, иннӕ дууӕ ’нсувӕри ба рандӕ ’нцӕ идарддӕр комбӕл Мӕхчески гъӕуирдӕмӕ. Мӕхчески гъӕуи си еу ӕрсабур ӕй, иннӕ ба рандӕ ’й будурмӕ ӕма, дан, Дур-Дури гъӕуи ӕрцардӕй.
Хонсари гъӕуи кӕци ’нсувӕр байзадӕй цӕргӕ ӕ хуӕри хӕццӕ, уони цард куд рауадӕй, уой туххӕй ба дзордзинан фӕстагдӕр, Хонсари гъӕуи цӕргути хабӕрттӕ ку финсӕн, уӕд. 
Нур ба, Мӕхчески гъӕуи ка ’рцардӕй, еци ’нсувӕри туххӕй. Ӕ ном хундтӕй Дзадто, Абисалти фӕрци Мӕхчески гъӕуи исаразта цӕрӕн хӕдзарӕ, уосӕ ракурдта ӕма ин фӕззиндтӕй цӕуӕт – дууӕ фурти: Сӕууай ӕма Саулох, уӕдта дууӕ кизги. Кизгуттӕ лӕгтӕмӕ ӕрцудӕнцӕ, сӕ еу – Хъӕдохтӕмӕ, иннӕ ба Дзанкъистӕмӕ.
Дзадтой хестӕр фурт Сӕууаййӕн адтӕй дууӕ уоси. Ӕ фиццаг уосӕ адтӕй Цӕллати кизгӕ, уомӕй ин исӕнтӕстӕй дууӕ фурти: Мӕхӕмӕт ӕма Нимболат, уӕдта дууӕ кизги. Кизгуттӕй сӕ еу ӕрцудӕй лӕгмӕ Къостантӕмӕ, иннӕ ба – Уӕхъӕци гъӕумӕ, Хъойбайтӕмӕ.
Сӕууаййи дуккаг уосӕ адтӕй Басити кизгӕ, ӕма ин уомӕй ба исӕнтӕстӕй дууӕ фурти – Цӕппо, инней ном ба феронх ӕй.
Цӕппой уосӕ адтӕй Цагъати кизгӕ, ӕма син исӕнтӕстӕй еунӕг фурт Абисал (Бувва), уӕдта дууӕ кизги. Кизгуттӕ лӕгтӕмӕ ’рцудӕнцӕ, сӕ еу – Тургитӕмӕ, иннӕ ба – Цакъотӕмӕ.
Дзадтой дуккаг фурт Саулох адтӕй Тургити сиахс, ӕма ин Тургионӕй исӕнтӕстӕй ӕртӕ фурти. Уонӕй сӕ еу ӕригонӕй рамардӕй, инней ном ба хундтӕй Гӕбуза, е ба фӕммардӕй Болгарий тугъди, Шипки. Ӕртиккаг фурт – Урусхан (Уорӕзмӕг ӕма ’й Хъанчел дӕр худтонцӕ). Е ба Мӕхчески гъӕуи фӕццардӕй зӕронди уӕнгӕ, уӕдта рамардӕй.
(Уотемӕй Икъати муггаги Мӕхчески гъӕуи равзурдӕй ӕртӕ аули. Еу аул – Сӕууай, фиццаг уосӕ Цагъаонӕй райгургӕ фурттӕ Мӕхӕмӕт ӕма Нимболат, иннӕ аул – Дзадтой, дуккаг уосӕ Басиони фурт Цӕппой фурт Абисали цӕуӕт, ӕртиккаг аул ба – Саулохи фурти фурт Хъанчели (Уорӕзмӕги) цӕуӕт.
Нур ба ӕртӕ аули туххӕй лӕмбунӕгдӕрӕй. Сӕууаййи хестӕр фурт Мӕхӕмӕт адтӕй Керчелати сиахс, ӕ уосӕ – Кендзе. Исӕнтӕстӕй син фондз фурти: Мӕрзахъул, Дзеуа, Гӕбучи, Губади ӕма Дрис. Сӕууаййи иннӕ фурт Нимболат ба адтӕй Гӕмаонти сиахс, ӕ уоса – Хамбекер (Телӕхъурти хуӕрифурт). Нимболатӕн Гӕмаонӕй исӕнтӕстӕй еунӕг фурт – Дзитци, уӕдта ӕртӕ кизги: Гекун (лӕгмӕ ’рцудӕй Гецати Алиханмӕ), Гиги (Цагъати Гугъгъомӕ) ӕма Данӕ (ӕрцудӕй Цакъоти Сабазгериймӕ).
Мӕхчески Икъати дуккаг аули фидӕ адтӕй Цӕппой фурт Абисал (Бувва).
Абисал адтӕй Хъойбайти сиахс, ӕ уосӕ – Салу. Исӕнтӕстӕй син дууӕ фурти: Налухъ (Бузур) ӕма Дзимил, уӕдта дууӕ кизги: Гугкуй (ӕрцудӕй лӕгмӕ Нигкоти Гъуллӕмӕ) ӕма Сурме (ӕрцудӕй Чекойти Тӕкъамӕ).
Икъати ӕртиккаг аули фидӕ адтӕй Уорӕзмӕг (Хъанчел). Адтӕй ин дууӕ уоси. Ӕ фиццаг уосӕ адтӕй Секъинати кизгӕ. Уомӕй ин исӕнтӕстӕй ӕртӕ фурти: Хамбий (Къӕбули), Будзу ӕма Батӕрбег, уӕдта кизгӕ Гида (ӕрцудӕй лӕгмӕ Биазӕртӕмӕ). Хъанчели дуккаг уосӕ адтӕй Хъойбайти кизгӕ – Киабӕ. Адтӕй син ӕртӕ фурти: Ӕзнаур, Дабан ӕма Дзадӕг, уӕдта еу кизгӕ – Милиуан.
(Икъати муггаги равзурди цубур истори финст ӕрцудӕй 1991 анзи Мӕхчески гъӕуи раздӕри цӕргутӕ, 95-анздзуд Икъати Дзеуа ӕма 90-анздзуд Гецати Сослӕнбеги таурӕхътӕмӕ гӕсгӕ).

Икъати муггагӕй Мӕхчески гъӕуи рагӕй цӕрӕг нӕбал ес, фӕллигъдӕнцӕ будури гъӕутӕмӕ, абони ба цӕрунцӕ Чиколай, Дигорай горӕти, Змейки станици, Дзӕуӕгигъӕуи горӕти ӕма ма Иристони берӕ рауӕнти. Фӕстагдӕр ма Мӕхчески гъӕуи цардӕй Абисали (Буввай) фурт Дзимили фурт Серго, ӕма е дӕр фӕллигъдӕй синхаг гъӕу Къаматӕмӕ. 
Митцитӕ. Сӕ мугтаги фиддӕл адтӕй Уӕхъӕци гъӕуккаг Джапаридзе Лало. Лалой Баделиатӕ ку рамардтонцӕ, уӕд ӕ бийнонтӕ сӕхе баримахстонцӕ Цъифсги (Мӕхчески гъӕуӕн ӕ хорнигулӕнӕрдиги бӕрзонди, гъӕуи астӕу еу ӕрдози).
(Джапаридзетӕ куд ӕрбафтудӕнцӕ Уӕхъӕци гъӕумӕ, уӕдта Лалой цӕмӕ гӕсгӕ рамардтонцӕ Баделиатӕ, уони туххӕй ба бакӕсун ӕнгъезуй аци киунуги Уӕхъӕци муггӕгти хӕццӕ).

Лалой бийнонтӕ дзӕвгарӕ фӕстагдӕр Цъифсгӕй ӕрлигъдӕнцӕ Мӕхчески гъӕумӕ ӕма ами иссӕнцӕ бундорон цӕргутӕ.
Митцити Лалой фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони нӕ базудтан. Нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ, сӕ муггагӕй Мӕхчески гъӕуи цардӕнцӕ: Митцити (архиви муггаги ном финст ӕй Мичиев) Биса – 75-анздзуд, ӕ уосӕ Дзӕн (Софиа), Тасой кизгӕ – 66-анздзуд, сӕ фурт Налухъ, уой уоси ном дӕр хундтӕй Софиа. Цӕуӕт син адтӕй ӕртӕ фурти: Хъургъохъ (Гургъохъ), Хадзеумар, ӕртиккаг фурти ном ба архиви финстити нӕ равзурстан. Адтӕй ма сӕмӕ седзӕргӕс Марӕнхъӕз, Никъалай кизгӕ, ӕма ӕ кизгӕ Софиа – 11-анздзуд.
Ранимад адӕмӕн дӕр Мӕхчески гъӕуи адтӕй цӕуӕт – фурттӕ ӕма кизгуттӕ. Берӕ рӕстӕгути фӕццардӕнцӕ уоми, уӕдта етӕ дӕр фӕллигъдӕнцӕ будури гъӕутӕмӕ, сӕ фулдӕр – Сурх-Дигорӕмӕ, Мӕхчески ба 1930 анзи фӕсте Митцити муггагӕй цӕрӕг нӕбал адтӕй.
(Митцити муггаги равзурди цубур истори финст ӕрцудӕй 1991 анзи Мӕхчески гъӕуи раздӕри цӕргутӕ, Беслӕни горӕтаг 86-анздзуд Дзӕгойти Гагей фурт Нӕуӕг ӕма 90-анздзуд Гецати Ахмӕти фурт Сослӕнбеги таурӕхътӕмӕ гӕсгӕ).

Нигкотӕ. Нигкоти фиццаг фидӕ Никъо Дигоргоммӕ ’рбафтудӕй раги кӕддӕр Гурдзийӕй. Цӕрӕнбунатӕн равзурста Ӕндаг Къӕмати сӕри Цӕройнати зӕнхи хай. Ами иссердта еу рагон къириндаст хӕдзарӕ ӕма уоми ӕрцардӕй. Уосӕ ракурдта, ӕ муггаг ӕхе номмӕ гӕсгӕ Нигкотӕбӕл искодта, райгурдӕй ин фурт Дзабо (фӕсномугӕй ба ’ймӕ адӕм дзурдтонцӕ Бичъо, зӕгъгӕ). Дзабойӕн исӕнтӕстӕй фурт Саумӕкъур, уомӕн ба – Сослан. Сосланӕн адтӕй ӕртӕ уоси. Сӕ еу адтӕй Абисалти кизгӕ, ӕма ин уомӕй райгурдӕй фурт Бекир. Сослани дуккаг уосӕ адтӕй Гобати кизгӕ, ӕма син исӕнтӕстӕй еу лӕхъуӕн Гъуллӕ, уӕдта кизгӕ Гуӕдзӕма. Сосланӕн е ’ртиккаг уосӕ Цъопбойти кизгӕй исӕнтӕстӕй ӕртӕ фурти (сӕ нӕмттӕ син некебал гъуди кӕнуй), раги кӕддӕр фӕллигъдӕнцӕ Синдзигъӕумӕ, сӕ муггаг ба цӕмӕдӕр гӕсгӕ Нигкоти бӕсти искодтонцӕ Нигколтӕбӕл.
Сослани фурт Бекирӕн (Абисалти хуӕрифуртӕн) Габети кизгӕй исӕнтӕстӕй дууӕ лӕхъуӕни: Хадзимӕт ӕма Гадзо, уӕдта кизгӕ Сафиат.
Сӕумӕкъури туххӕй ма адӕм арӕх фӕдздзорунцӕ рагон таурӕхъ.
Сӕумӕкъур ма, дан, Къамати гъӕуи сӕри ку цардӕй, уӕд балимӕн ӕй къаматтаг Хъарадзаути Мисирбиййи хӕццӕ. Еумӕ арӕх цудӕнцӕ балцити дӕр. Еу уӕхӕни Саумӕкъур Мисирбиййи къуари хӕццӕ рандӕ ’й Уӕллагири коммӕ, Бзий гъӕумӕ, уордигӕй гъӕуама тухӕй ратардтайуонцӕ гъӕуи фонс, фал син еци гъуддаг нӕ бантӕстӕй. Мисирбиййи тухгӕнгути къуарӕй цалдӕр лӕги фӕммардӕй, Мисирбий ӕхуӕдӕг, уӕдта Саумӕкъур ба мӕлӕтдзаг цӕфтӕ фӕцӕнцӕ. Уордигӕй сӕ цӕфтӕй се ’мбӕлттӕ бӕхтӕбӕл рахастонцӕ Дигоргоммӕ. Мисирбиййи бахастонцӕ Къамати гъӕуи е ’схӕссӕг мади хӕдзарӕмӕ, Саумӕкъури ба Мӕхчески гъӕуи ӕхе хӕдзарӕмӕ. Къамати гъӕуӕй Мисирбиййи галуӕрдуни дууӕ лӕхъуӕни фӕлластонцӕ Хъарадзаути гъӕумӕ, фал син Елхъабанти будури рамардӕй ӕма ’й баластонцӕ ӕ хӕдзарӕмӕ Хъарадзаути гъӕумӕ. Ӕхе фӕдзӕхстмӕ гӕсгӕ ’й байвардтонцӕ, кӕми рамардӕй, уоми (Елхъабанти будури), ӕ циртбӕл ци кӕрдту бӕласӕ исирӕзтӕй, уой ба ма абони дӕр адӕм хонунцӕ «Мисирбиййи бӕласӕ».
Саумӕкъур дӕр фати цӕфтӕй сӕхемӕ рамардӕй, ӕма ’й ӕхе фӕдзӕхстмӕ гӕсгӕ, байвардтонцӕ «Бузуни» уӕлмӕрдти, Мӕхчески гъӕуи сӕри, Наргъи коми.
(Нигкоти муггаги равзурди цубур истори финст ӕрцудӕй 1991 анзи Мӕхчески гъӕуи раздӕри цӕргутӕ, Чиколай гъӕуи цӕрӕг 61-анздзуд Нигкоти Хадзимӕти фурт Келемети ӕма Къамати гъӕуи цӕрӕг 67-анздзуд Секъинати Губадий фурт Таймурази таурӕхътӕмӕ гӕсгӕ).

Рӕмонтӕ. Аци муггаги равзурди фӕдбӕл сӕ абони хестӕртӕ игъосгӕ ’рцудӕнцӕ рагон таурӕхъ. Еци таурӕхъмӕ гӕсгӕ, Рӕмонтӕ, Добатӕ ӕма Табилати муггӕгти фиддӕл адтӕй Нӕуӕг. Е ба Лисрий гъӕумӕ (Мамисони коммӕ) ӕрбафтудӕй Гурдзийӕй. Нӕуӕгӕн Лисрий исӕнтӕстӕй ӕртӕ фурти: Доба, Рӕмон ӕма Табилӕ. Сӕ лӕгти карӕни ’нсувӕртӕ сӕ фидӕй рахецӕн ӕнцӕ ӕма хецӕн бийнонтӕй ӕрцардӕнцӕ, сӕ муггӕгтӕ ба сӕхе нӕмттӕбӕл искодтонцӕ. Уотемӕй Лисрий гъӕуи фӕззиндтӕнцӕ муггӕгтӕ: Добатӕ, Рӕмонтӕ ӕма Табилатӕ.

Рӕмонти муггаги адӕм фӕстагмӕ Лисрий гъӕуи нимӕдзӕй исберӕ ’нцӕ ӕма хуӕздӕр цардагор ислигъдӕнцӕ Садони коммӕ. Уоми цӕргӕй, Рӕмонти муггагӕй ӕртӕ ’нсувӕри кедӕр хӕццӕ фӕттоггин ӕнцӕ ӕма сӕхе римӕхсуни туххӕй ӕрбалигъдӕнцӕ Дигори коммӕ. Фиццаг рӕстӕгути цардӕнцӕ Устур-Дигори гъӕуи, уӕдта си сӕ еу уоми цӕргӕ байзадӕй ӕ бийнонти хӕццӕ, дууӕ ’нсувӕремӕй ба сӕ еу ралигъдӕй Фӕрӕскъӕтти гъӕумӕ, иннӕ ба – Мӕхчески гъӕумӕ. Мӕхчески гъӕумӕ ка ’рлигъдӕй, е ӕрцардӕй Мӕхческӕмӕ хӕстӕг Айгомуги донӕн ӕ рахес фарс, бӕрзонди – Уӕлхетти тегъӕбӕл. Хӕдзарӕ си ’саразта, уосӕ ракурдта, ӕма ин фӕззиндтӕй зӕнӕг – дууӕ фурти, сӕ еу – Гасай, инней ном ба некебал гъуди кӕнуй.
Гассаййӕн исӕнтӕстӕй фурт Дзӕбе (Сланбег), ке ном нӕбал гъуди кӕнунцӕ, уомӕн ба – Хъӕлицухъ ӕма Гӕбудзий фидӕ (фиди ном дӕр феронх кодтонцӕ. Гасаййи фурт Дзӕбейӕн (Сланбегӕн) исӕнтӕстӕй ӕхсӕз фурти: Буза, Тума, Дугус, Нӕуӕг, Майрӕн ӕма Геуӕрги. Аци ’нсувӕртӕ Уӕлхеттӕй ӕрлигъдӕнцӕ ӕма ’рцардӕнцӕ Мӕхчески гъӕуи Айгомуги донӕн ӕ галеу фарс (Секъинати цӕрӕнти). Хъӕлицухъ ӕма Гӕбудзи дӕр ӕрлигъдӕнцӕ Галой фарси хонсармӕ, уоми хӕдзӕрттӕ искодтонцӕ ӕма си хецӕнӕй цардӕнцӕ. Ами Хъӕлицухъӕн исӕнтӕстӕй ӕртӕ фурти: Мӕдзо, Дзуку ӕма Мулу (Харитъон), уӕдта кизгӕ Варичкӕ. Гӕбудзийӕн ба адтӕй еунӕг фурт Барис.
Аци финсти ӕвдист ӕрцудӕнцӕ, айдагъдӕр Мӕхчески гъӕуи кӕци фӕлтӕртӕ исӕнтӕстӕнцӕ Рӕмонти муггагмӕ, уони фиццаг фиддӕлтӕ.
(Рӕмонти муггаги равзурди цубур истори финст ӕрцудӕй 1991 анзи Фӕрӕскъӕтти раздӕри гъӕуккаг, Дзӕуӕгигъӕуи горӕти цӕрӕг, зӕронд ахургӕнӕг Дзагкойти Владимири таурӕхътӕмӕ гӕсгӕ).

Цагъатӕ. Таурӕхътӕмӕ гӕсгӕ Мӕхчески гъӕуи цӕрӕг Цагъатӕ ӕма Задӕлески гъӕуи Цагъатӕ кӕрӕдземӕн тогӕй хӕстӕг муггӕгтӕ нӕ ’нцӕ. Задӕлески Цагъати фиццаг фиддӕл Хъӕлиц исӕнтӕстӕй Курттатикоймаг Гуриати муггагӕй. Мӕхчески гъӕуи Цагъати фиццаг фидӕ ба Мӕхчески гъӕумӕ ’рбалигъдӕй ӕндӕр кӕцӕйдӕр. Ами Абисалтӕмӕ косӕгӕй бацудӕй. Ӕ муггаг кӕмӕй адтӕй, уӕдта ӕ ном куд хундтӕй, уони ба не ’сгъӕр кодта, ке лӕг рамардта, уони тасӕй. Еци лӕгмӕ Мӕхчески гъӕуккӕгтӕ дзурдтонцӕ цагъайраги номӕй (дӕлӕ Абисалти цагъайраг, зӕгъгӕ). Уотемӕй и лӕгӕн ӕ муггаги ном иссӕй Цагъатӕй, ӕхе ном ба – Цагъа.
Цагъайӕн Мӕхчески гъӕуи ӕ фиццаг цӕуӕт катӕ адтӕнцӕ, уони некебал зонуй, фал ма сӕ хестӕртӕ таурӕхътӕмӕ гӕсгӕ зонунцӕ Мӕхӕмӕти. Уомӕн ба исӕнтӕстӕй фурт Абисал, уӕдта фондз кизги. Кизгуттӕ лӕгтӕмӕ ’рцудӕнцӕ Мӕхчески гъӕуи Икъатӕ ӕма Гецатӕмӕ, Уӕхъӕци гъӕуи – Таматӕ ӕма Хъойбайтӕмӕ, уӕдта Къамати гъӕуккаг Магкитӕмӕ.
Абисали фурттӕ ба адтӕнцӕ (дууӕ мадемӕй) Гугъо ӕма Апон, уӕдта ма ӕртӕ хуӕри: Нагъуӕ, Сурме ӕма Киабӕ.
Абисал берӕ рӕстӕгути фӕццардӕй Мӕхчески гъӕуи, фӕстагдӕр, – Секъинати Губади кӕми цардӕй, еци цӕрӕнти, уӕдта ӕд бийнонтӕ фӕллигъдӕй Ӕхсӕрисӕрмӕ.
(Мӕхчески цӕрӕг Цагъати муггаги равзурди хабар финст ӕрцуцӕй 1990 анзи Мӕхчески раздӕри гъӕуккаг, Заводской поселоки цӕрӕг 90-анздзуд Гецати Ахмӕти фурт Сослӕнбеги таурӕхътӕмӕ гӕсгӕ).

ФӔРӔСКЪӔТТӔ

Дигори коми Фӕрӕскъӕтти гъӕу дӕр нимад ӕй рагон гъӕубӕл. Адтӕй си ӕртӕ синхи, ӕма сӕ худтонцӕ Дӕллаг ӕма Уӕллаг Фӕрӕскъӕттӕ, уӕдта Хъарцати синх ӕма Хъалай тегъӕ. Гъӕуи арӕнтӕ: цӕгатӕрдигӕй – Задӕлески зилди зӕнхитӕ ӕма Хъалай тегъӕ, хорискӕсӕни – Уорс хонх, хонсар ӕма хорнигулӕнӕрдигӕй ба Мӕхчески зӕнхитӕ ӕма Айгомуги дон.
Цалдӕн, дан, Фӕрӕскъӕтти гъӕуи адӕм нӕма ’рцардӕй, уӕди агъоммӕ гъӕуи бунат адтӕй гъӕдӕ, задӕй си фӕурӕ бӕлӕстӕ. Гъӕди астӕу ци ’рдозӕ адтӕй, уомӕй пайда кодтонцӕ синхаг гъӕути цӕргутӕ, сӕрдӕ си никкӕрдиуонцӕ сӕ фонсӕн хуасӕ, фонс даруни туххӕй си аразтонцӕ фӕурӕ гъӕдӕй скъӕттӕ. Гъӕуӕн ӕ ном дӕр рагон адӕм аци ӕрдози номмӕ гӕсгӕ равардтонцӕ – Фӕрӕскъӕттӕ.
Гъӕуи фиццагидӕр ӕрцардӕнцӕ Хъарцати гъӕуӕй ӕрбаледзӕг адӕм. Аци гъӕу ӕхуӕдӕг ба адтӕй ӕвӕрд Фӕрӕскъӕттӕмӕ хӕстӕг Хъалай тегъи хонсарбӕл, арӕзт ӕрцудӕй раги кӕддӕр (мангол-тӕтӕри ӕрбалӕборуни размӕ).
Гъӕуӕн ӕ хонсарӕрдиги ци лигъз будур ес, уой гъӕуи цӕргутӕ худтонцӕ Стъона. Ами рӕстӕгӕй-рӕстӕгмӕ гъӕуи адӕм ӕрӕмбурд уиуонцӕ, ӕвзурст лӕгтӕ ба си хастонцӕ тӕрхонтӕ царди уавӕртӕ хуӕздӕр кӕнуни туххӕй, федаун си кодтонцӕ тоггинти, хастонцӕ си хъодий тӕрхон цард ихалгутӕн ӕма ӕнд.
Тъӕпӕн Дигори гъӕутӕй раздӕр Дзиуарӕ арӕзт ӕрцудӕй Фӕрӕскъӕтти гъӕуи, «Дзӕппази Дзиуарӕ», зӕгъгӕ.
Гъӕути цӕргутӕн еци Дзиуари бунат адтӕй ковӕндонӕ. Адтӕй ма, ӕвӕдзи, гъӕути ӕндӕр ковӕндӕнттӕ дӕр, фал «Дзӕппази дзиуарӕ»-й кадгиндӕр ба еци рӕстӕги нӕма адтӕй Тъӕпӕн Дигорӕн.
Цалдӕн Мӕхчески гъӕуи арӕзт нӕма ’рцудӕй Дзиуарӕ, уӕдмӕ синхаг гъӕути хестӕр адӕм ковунмӕ цудӕнцӕ Фӕрӕскъӕтти «Дзӕппази дзиуарӕмӕ». Ами абони дӕр ауигъдӕй лӕууй Темирати муггаги тъӕригъоси рӕхис.
Фӕрӕскъӕтти гъӕу ӕма Хъазахти синхи астӕу къулдуни хонсари раги кӕддӕр ӕвӕрд ӕрцудӕнцӕ ’мвӕрстӕ Дигорон-Айдарухъ ӕма ӕ фурт Хъабани мӕрдтӕ.
Фӕрӕскъӕтти гъӕуи рагон цӕргутӕн дӕр сӕ царди уавӕрте се ’гъдӕуттӕ адтӕнцӕ ӕмхузон Дигори коми иннӕ гъӕути цӕргути хӕццӕ. Абони ма аци гъӕуи цӕргӕ байзадӕнцӕ цалдӕр бийнонти, иннетӕ ба фӕллигъдӕнцӕ ӕндӕр рауӕнтӕмӕ.

МУГГӔГТИ ФӔЗЗИНД ФӔРӔСКЪӔТТИ ГЪӔУИ

Фӕрӕскъӕтти гъӕуи цардӕнцӕ муггӕгтӕ: Айдартӕ, Бесатӕ, Гӕбӕйратӕ, Дзагкойтӕ, Дзарасутӕ, Колитӕ, Маматӕ, Легкойтӕ, Рӕмонтӕ, Темиратӕ, Текъитӕ, Худӕлтӕ, Хъабантӕ ӕма Чегемтӕ; Хъалай тегъӕбӕл ба – Хъалатӕ, Цӕукъатӕ, Елджартӕ ӕма Гӕтийтӕ.
Айдартӕ. Дигоргоми Айдарти муггаги фиццаг фиддӕлтӕ Фӕрӕскъӕтти гъӕумӕ ӕрбалигъдӕнцӕ Уӕллагири комӕй Ӕрхони гъӕуӕй, Ӕрхонмӕ ба – Туалгомӕй, Зруги гъӕуӕй. Айдарти адӕм берӕ рӕстӕгути фӕццардӕнцӕ Фӕрӕскъӕтти гъӕуи, Октябри революций рӕстӕги ба фӕллигъдӕнцӕ Чиколамӕ ӕма Киристонгъӕумӕ.
Бесатӕ. Бесатӕ, дан, Дигори коммӕ раги кӕддӕр ӕрбалигъдӕнцӕ Уӕллагири комӕй, Луари гъӕуӕй, ӕма бал ӕрсабур ӕнцӕ Гӕлиати гъӕуи. Ами еу къуар рӕстӕги рацардӕнцӕ, уой фӕсте ба сӕ еуетӕ фӕстӕмӕ фӕллигъдӕнцӕ Уӕллагири коммӕ, иннетӕ ба Гӕлиати гъӕуӕй сӕ цӕрӕнбунат раййивтонцӕ Тъӕпӕн Дигорӕмӕ, уоми ба ӕрцардӕнцӕ Мӕстиноки гъӕуи. Фӕстагдӕр си еу аул ӕрлигъдӕй Фӕрӕскъӕттӕмӕ, ӕма ами бундорон цӕргутӕ иссӕнцӕ. Бесатӕн Дигоргоми гъӕути сӕ фиццаг цӕргутӕ катӕ адтӕнцӕ, уони некебал зонуй, фал си ка исӕнтӕстӕй, уонӕй ба 1899 анзи ӕрфинсти бӕрӕггӕнӕнтӕмӕ гӕсгӕ, цардӕнцӕ ӕд бийнонтӕ Ахмӕт ӕма ӕ фурт Кӕбий. Аци дууӕ лӕгемӕн сӕ бийнонтӕ архиви хигъди финст нӕ разиндтӕнцӕ, фал син фурттӕ ӕма кизгуттӕ ке адтӕй, е ба дзубандиаг нӕй. Берӕ рӕстӕгутӕ фӕццардӕнцӕ Фӕрӕскъӕтти гъӕуи, 1930 ӕнзти ба фӕллигъдӕнцӕ Дур-Дури гъӕумӕ.

Гӕбӕйратӕ. Сӕ фиццаг фидӕ Фӕрӕскъӕтти цӕрӕг Гӕбӕйрати муггагӕн Дигори коммӕ рбафтудӕй Уӕллагири комӕй, Зӕрӕмӕги гъӕуӕй, уордӕмӕ ба, дан, ислигъдӕй Хонсар Иристонӕй. Гӕбӕйрай-фуртӕн ӕ ном куд хундтӕй, уой некебал гъуди кӕнуй. Фиццаг, дан, цардӕй Хъарцати гъӕуи, уордигӕй ба берӕ фӕстагдӕр ӕд бийнонтӕ ’рбалигъдӕй сӕ синхаг гъӕу Фӕрӕскъӕттӕмӕ.
Хъарцати гъӕуи Гӕбӕйрай-фурт уосӕ ракурдта, ӕма ин фӕззиндтӕй цӕуӕт, цӕуӕти цӕуӕт. Фӕстагмӕ ӕ бийнонтӕ нимӕдзӕй исберӕ ’нцӕ. Берӕ рӕстӕгути ами фӕццардӕнцӕ лимӕн ӕма уарзонӕй.
Фал гъӕуи фӕззиндтӕй емини нез, ӕма Гӕбӕйрати берӕ бийнонтӕ ӕд устур, ӕд минкъий фӕццӕгъдуни ’нцӕ, муггаги ма ӕгасӕй байзадӕй еунӕг ӕригон силгоймаг, сӕ киндзӕ Адза (Едза), Охъазти кизгӕ.
Еци силгоймаг ӕ уарзон бийнонтӕбӕл алли бон дӕр кудтӕй, гъенцъун сӕбӕл кодта. Фал, ку балӕдӕрдтӕй, кӕун ӕма гъенцъунӕй ӕ бийнонтӕ мӕрдтӕй нӕбал ӕриздӕхдзӕнӕнцӕ, уой, уӕд сагъӕс кодта, амӕлттӕ агурдта, цӕмӕй Гӕбӕйрати муггаги ном Дигори коми ма фесавдайдӕ, уобӕл. Еске лӕг ӕхебӕл ӕрцӕрун кӕна, зӕгъгӕ, еци гъуддаг ӕ сӕрмӕ нӕ хаста, ходуйнагбӕл ӕй нимадта.
Ӕрӕгиау ӕ зӕрди ӕрӕфтудӕй, Гӕбӕйратӕн ӕндӕр гъӕути ӕндӕр муггӕгтӕмӕ хуӕрифурттӕ ке ес, еци гъуддаг. Исунаффӕ кодта фӕццӕун ӕ цӕгатмӕ ӕма Охъазти муггагӕй ракорун Гӕбӕйрати хуӕрифурттӕй еу биццеу. Фӕццудӕй еубон Фӕснӕли гъӕумӕ ӕма хъӕбӕр балигъстӕ кодта гъӕуи ӕма Охъазти хестӕртӕн, цӕмӕй ин ӕ курдиадӕ исӕнхӕст кодтайуонцӕ, уой туххӕй.
Охъазтӕ Гӕбӕйрати силгоймагӕн равардтонцӕ еу биццеу. Куд нӕ адтайдӕ ӕхцӕуӕн еци гъуддаг силгоймагӕн. Сувӕллони рахаста Хъарцати гъӕумӕ. Исгъомбӕл ӕй кодта, ислӕг ӕй, уосӕ ракурдта, ӕма ин исӕнтӕстӕй цӕуӕт – фурттӕ ӕма кизгуттӕ. Охъазти лӕхъуӕн дӕр ӕма ӕ цӕуӕт дӕр хастонцӕ Гӕбӕйрати мугтаги ном. Уотемӕй Гӕбӕйратӕ нӕ бабун ӕнцӕ, фӕззиндтӕй сӕмӕ фӕлтӕртӕ, берӕ фӕстагдӕр ба Хъарцати гъӕуӕй ӕрбалигъдӕнцӕ сӕ синхаг гъӕу Фӕрӕскъӕттӕмӕ ӕма уоми ’рцардӕнцӕ бундоронӕй. Гӕбӕйратӕн дӕр Хъарцати, уӕдта Фӕрӕскъӕтти сӕ фиццаг фиддӕлтӕ катӕ адтӕнцӕ, сӕ киндзӕ Адза ӕма сӕ хуӕрифурт Охъази-фуртӕй уӕлдай, уони некебал гъуди кӕнуй. 1899 анзи ӕрфинсти бӕрӕггӕнӕнтӕмӕ гӕсгӕ ба Фӕрӕскъӕтти гъӕуи архиви ӕвдист цӕуй Хуасдзау, куд бийнонти хецау, уотӕ. (Ӕ бийнонтӕ ба номхигъдмӕ хаст не ’рцудӕнцӕ). Уой фӕсте ма Гӕбӕйратӕмӕ Фӕрӕскъӕтти адтӕй хестӕр лӕгтӕ, уонӕй сӕ еу Како ӕма уой ӕнсувӕр Сарӕбий. Како ӕ бийнонти хӕццӕ 1930 ӕнзти фӕллигъдӕй Дур-Дурмӕ, Сарӕбий ба цӕргӕ байзадӕй Фӕрӕскъӕтти гъӕуи.
1941–1945 ӕнзти астемӕй Фидибӕсти Устур тугъди сӕ цард равардтонцӕ Какой фурттӕ: Дзахо, Майрӕн, Сафарбий ӕма Сахангерий; Сарӕбиййи фурттӕ: Леуан, Дзӕмбег, Сослӕнбег ӕма Максим. 
(Гӕбӕйратӕ емини нези фӕсте нӕуӕгӕй куд исмуггаг ӕнцӕ, уой туххӕй ес финститӕ (кӕсӕ: газет «Тифлисский листок», 1900, N232). Сӕ муггаги равзурди хабӕрттӕ ба финст ӕрцудӕнцӕ 1989 анзи Дзӕуӕгигъӕуи горӕти цӕрӕг 92-анздзуд Хохти Михали (рамардӕй) ӕма Фӕрӕскъӕтти гъӕуи цӕрӕг Гӕбӕйрати Павели таурӕхътӕмӕ гӕсгӕ).

Дзагкойтӕ. Дзагкойти муггаги равзурди туххӕй ес уӕхӕн рагон хабар, зӕгъгӕ, дан, Уӕллагири коми Ӕрхони цӕргӕй, Дзагкойти муггаги фиддӕлбӕл (ӕ ном ин некебал гъуди кӕнуй) гъӕуи цӕргутӕ цӕмӕдӕр гӕсгӕ бахъоди кодтонцӕ ӕма ’й рарвистонцӕ гъӕуӕй. Ӕрбалигъдӕй Дигори коммӕ ӕма ’рцардӕй Фӕрӕскъӕтти гъӕуи. Ами ин исӕнтӕстӕй цӕуӕт, фал еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал зонуй. Уӕдӕй фӕстӕмӕ берӕ рӕстӕгутӕ райевгъудӕй, ӕма сӕ фӕлтӕртӕ феронх ӕнцӕ.
Муггаги абони хестӕртӕ куд дзорунцӕ, уомӕ гӕсгӕ Уӕллагири комӕй ӕрбаледзӕги цӕуӕти цӕуӕтӕй исӕнтӕстӕнцӕ Дзагко, Мамай ӕма Габуа. Габуа хӕстӕг рӕстӕгмӕ фӕллигъдӕй Киристонгъӕумӕ, Дзагко ӕма Мамай ба цӕргӕ байзадӕнцӕ Фӕрӕскъӕтти. Сӕ муггӕгтӕ сӕ нӕмттӕмӕ гӕсгӕ искодтонцӕ ӕма Фӕрӕскъӕтти гъӕуи фӕззиндтӕнцӕ муггӕгтӕ – Дзагкойтӕ ӕма Мамайтӕ. Мамайти муггаги хабӕрттӕ фӕстӕдӕр радзордзинан, нур ба бал сӕрмагондӕй зӕгъдзинан Дзагкойти муггаги туххӕй.
Дзагкойти муггагӕй Фӕрӕскъӕтти гъӕуи цӕргӕ ӕрбаййафтонцӕ дууӕ ’нсувӕри Гӕтиййи ӕма Абей. Гӕтиййӕн исӕнтӕстӕй дууӕ фурти: Цӕппо ӕма Урусхан (Ута), адтӕнцӕ Хӕмицати хуӕрифурттӕ. Цӕппойӕн ӕ уосӕ Секъинати кизгӕй исӕнтӕстӕй фондз фурти: Баса, Гӕбуза, Денгиз, Дуге ӕма Дрис, уӕдта цалдӕр кизги. Цӕппой ӕнсувӕр Урусханӕн (Утайӕн) ба Цагъаонӕй исӕнтӕстӕй аст фурти: Хъасболат, Алӕкси, Габиц, Дафа, Муха, Афӕхъо, Сослӕнбег ӕма Гамуссӕ.
Нур ба Гӕтиййи ӕнсувӕр Абей аули туххӕй. Адтӕй ин ӕртӕ фурти: Хадзимӕт, Цако ӕма Кудзий. Хадзимӕтӕн адтӕй дууӕ уоси, ӕ фиццаг уосӕ адтӕй Биасти кизгӕ, ӕма ин уомӕй исӕнтӕстӕй фурт Цӕрай, ӕ дуккаг уосӕ Гогаонӕй ба – еунӕг фурт Инал. Хадзимӕти ӕнсувӕр Цакойӕн ба Дзагуронӕй исӕнтӕстӕй ӕртӕ фурти: Дӕде, Хадзеумар ӕма Сарӕбий.
Хадзимӕти ӕртиккаг ӕнсувӕр Кудзиййӕн дӕр адтӕй дууӕ уоси. Ӕ фиццаг уосӕ адтӕй Байцати кизгӕ, ӕма ин уомӕй фурт не ’сӕнтӕстӕй. Дуккаг уосӕ Мурионӕй ба ин исӕнтӕстӕй ӕртӕ фурти: Мурат, Гасай ӕма Иван, уӕдта – авд кизги.
Гӕтий ӕма Абей цӕуӕти цӕуӕтӕн дӕр (сӕ нӕмттӕ син уӕлдӕр загътан) Фӕрӕскъӕтти гъӕуи исӕнтӕстӕй цӕуӕт, уӕдта уони цӕуӕти цӕуӕт – фурттӕ ӕма кизгуттӕ. Фӕстагмӕ муггаги адӕм нимӕдзӕй исберӕ ӕнцӕ, хецӕн аултӕ сӕмӕ фӕззиндтӕй, цардӕнцӕ хецӕн хӕдзӕрттӕй Дӕллаг ӕма Уӕллаг Фӕрӕскъӕтти синхити.
Хонхи цӕргутӕн будурмӕ раледзуни барӕ лӕвӕрд ку ’рцудӕй, уӕд Дзагкойти адӕм дӕр лигъдӕнцӕ будури гъӕутӕмӕ.
(Дзагкойти муггаги равзурди цубур истори радзурдта 1992 анзи Фӕрӕскъӕтти раздӕри гъӕуккаг, Дзӕуӕгигъӕуи горӕти цӕрӕг 82-анздзуд зӕронд ахургӕнӕг Дзагкойти Гӕбузай фурт Владимир).

Дзагкойти муггагмӕ адтӕй кадгин ӕма зонгӕ хестӕртӕ. Дзӕппадзи дзиуари лӕгтӕ дӕр уонӕй адтӕнцӕ, гъӕуи кадгин тъӕригъоси рӕхис дӕр уони адтӕй.
Урусхани (Уатай) фурт Дафа ба фиццаг дунеуон тугъди иссӕй бӕгъатӕр, куд бӕгъатӕр тугъдон, уотӕ ин лӕвӕрд ӕрцудӕй цуппар ордени.
Мамайтӕ. Мамайти муггаг Дзагкойтӕй ку рахецӕн ӕй, уӕд хецӕн хӕдзарӕй ӕрцардӕй Фӕрӕскъӕтти. Уоми цӕргӕй сӕ фиддӕл Мамаййи бийнонтӕ дӕр фӕстагмӕ фулдӕргӕнгӕ цудӕнцӕ, фӕззиндтӕй сӕмӕ фурттӕ ӕма кизгуттӕ. Фал еухатт сӕ хӕдзари сӕр (уӕлиндзӕ) ниттудта, ӕма ӕхсӕз ӕнсувӕрей бийнонтӕ еугурӕй дӕр фӕммӕрд ӕнцӕ, ӕнсувӕртӕ ба сӕхуӕдтӕ еци бон гъӕуи нӕ адтӕнцӕ. Ци гӕнӕн ма адтӕй ӕнсувӕртӕн, сӕ бийнонти мӕрдтӕ байвардтонцӕ. Анзи хист син ку искодтонцӕ, уӕд Фӕрӕскъӕтти гъӕу ниууагътонцӕ ӕма еугурӕй дӕр фӕллигъдӕнцӕ Киристонгъӕумӕ.
(Мамайти муггаги истори дӕр финст ӕрцудӕй 1992 анзи Дзӕуӕгигъӕуи горӕти цӕрӕг зӕронд ахургӕнӕг Дзагкойти Владимир Гӕбузай фурти таурӕхъмӕ гӕсгӕ).

Легкойтӕ ӕма Дзугутӕ. Рагон таурӕхътӕмӕ гӕсгӕ, Легкойти фиддӕл хундтӕй Легко. Легкой сувӕллонӕй кадӕр радавта Уӕллагири комӕй Ӕрхони гъӕуӕй ӕма ’й рауӕйӕ кодта Фӕрӕскъӕтти гъӕуккаг Текъитӕй еу лӕгӕн. Биццеу Текъитӕмӕ ислӕг ӕй, фӕккуста син, куд ӕлхӕд лӕг, уотӕ. Ӕ уосӕ коруни рӕстӕг ку ’рхъӕрттӕй ӕма ин Текъитӕ уосӕ ракорун ку нӕ бакумдтонцӕ, уӕд Легко ӕхуӕдӕг кӕмӕйдӕр ӕфстау райста ’хца ӕма еци ’хцай фӕрци уосӕ ӕрхудта. Ӕфстау федуни рӕстӕг ку ’рхъӕрттӕй, уӕд ӕнгъӕл кастӕй Текъитӕмӕ, кӕд, дан, сӕ етӕ бафедиуонцӕ, фал ин сӕ ӕ бӕсти нӕ бафистонцӕ. Уомӕ гӕсгӕ ба сӕбӕл ӕ зӕрдӕ фӕххудтӕй, загъта: «Мӕ минкъиййӕй нурмӕ Текъитӕн фӕккустон, ӕма мин кӕд аци гъуддаг нӕ кӕнунцӕ, уӕд мӕнӕн сӕ хӕццӕ нецибал кустаг ес, хецӕн си кӕнун». Рахецӕн си ӕй, хецӕнӕй цӕрун райдӕдта, ӕ муггаг ба ӕхе номбӕл искодта – Легкойтӕ, зӕгъгӕ.
Легкойӕн ӕ фиццаг фурти ном хундтӕй Дзугу. Легкойти Дзугуйӕн ӕхецӕн бийнонтӕ ку фӕззиндтӕй, уӕд ин ӕ хӕдзарӕмӕ синхӕнттӕ, уӕдта гъӕуи цӕргутӕ дзурдтонцӕ ӕ номӕй. Уотемӕй сӕбӕл ниффедар ӕй Дзугути муггаги ном. Легкойти муггаги ном ба еу къуар рӕстӕги феронх кодтонцӕ. Фал фӕстӕдӕр ба се ’ннӕ фӕлтӕртӕ сӕхе ниффинсун кодтонцӕ Легкойтӕбӕл.
Легкойӕн Дзугуй фӕсте дӕр адтӕй кизгуттӕ дӕр ӕма фурттӕ дӕр, фал, сӕ нӕмттӕ куд хундтӕнцӕ, уони ба абони некебал гъуди кӕнуй.
Нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ, еци анз Легкойти муггагӕй Фӕрӕскъӕтти гъӕуи цардӕнцӕ Дзугуй фурттӕ – дууӕ ’нсувӕри: Сафар – 67-анздзуд ӕма Алимӕрза – 55-анздзуд. Сафар ӕма Алимӕрза адтӕнцӕ бийнонти хецӕуттӕ, фал сӕ бийнонти нӕмттӕ ба архиви финст не ’рцудӕнцӕ.
Мах рӕстӕги ба Легкойти муггагӕй Фӕрӕскъӕтти цардӕнцӕ Заур, ӕ уосӕ Даря – Абети кизгӕ ӕма сӕ фурт Юрик, уӕдта Заури ’нсувӕр Дзигъий фурт Хадзирӕт, уой мадӕ Сопий – Къосирати кизгӕ ӕма Хадзирӕти уосӕ Фарийзӕт – Темирати кизгӕ.
Легкойти муггагӕй рагӕй ардӕмӕ дӕр Дигори коми цӕрӕг нӕбал ес, фӕйнӕ рӕстӕги дӕргъи фӕллигъдӕнцӕ будури гъӕутӕмӕ.
(Легкойтӕ ӕма Дзугути муггӕгти равзурди цубур истори финст ӕрцудӕй 1991 анзи Фӕрӕскъӕтти раздӕри гъӕуккаг, Беслӕни горӕти цӕрӕг Легкойти Заури фурт Юрикки таурӕхътӕмӕ гӕсгӕ).

Дзарасутӕ. Аци муггаг Фӕрӕскъӕтти гъӕуи куд ӕрцардӕй, уой хабар фегъустон сӕхе гъӕуккаг зӕронд ахургӕнӕг Дзагкойти Владимирӕй. Дзарасути муггаги фиццаг фидӕ, дан, Дигори коммӕ ’рбафтудӕй Хонсар Иристонӕй. Фиццаг ӕрбунат кодта Устур-Дигори, уой фӕсте ба ӕ цӕрӕнбунат раййивта Фӕрӕскъӕттӕмӕ.
Дзарасуй-фуртӕн ӕхе ном, уӕдта ӕ фиццаг зӕнӕги нӕмттӕ куд хундтӕнцӕ, уони абони некебал гъуди кӕнуй, фал ма, дан, Фӕрӕскъӕтти хестӕртӕй еуетӕ гъуди кӕнунцӕ Дзарасути цуппар ӕнсувӕрей: Дзанхотт, Дзабола, Хъалли ӕма Дзегой (адтӕнцӕ Дзагкойти хуӕрифурттӕ), уӕдта Дзанхотти фурт Дзангей. Ранимад лӕгтӕн дӕр Фӕрӕскъӕтти гъӕуи адтӕй цӕуӕт ӕма цӕуӕти цӕуӕт. Будурмӕ ледзуни барӕ лӕвӕрд ку ’рцудӕй, уӕд фӕллигъдӕнцӕ ардигӕй.
Колитӕ. Рагон таурӕхътӕмӕ гӕсгӕ, Колити муггаг равзурдӕй Устур-Зеленчукки раздӕри цӕрӕг – ӕлдар Инали фурт Хетӕги дуккаг фурт Колийӕй. Хетӕги фурт Колийӕн исӕнтӕстӕй дууӕ фурти: Дох ӕма Ломи. Дохӕн исӕнтӕстӕй фурт Амзор, Ломий фурт ба адтӕй Къомай. Цардӕнцӕ Ладзей (Лисрий) гъӕуи. Дох ӕма Амзор сӕ муггӕгтӕ сӕ фиди номбӕл искодтонцӕ – Колитӕ, зӕгъгӕ, Къом ба – Къомайтӕбӕл.. Уотемӕй Ладзей гъӕуи фӕззиндтӕнцӕ Колитӕ ӕма Къомайти муггӕгтӕ.
Колити муггаги адӕм Ладзей гъӕуи берӕ рӕстӕгути фӕццардӕнцӕ, фӕстагмӕ исберӕ ’нцӕ. Хуӕздӕр цардагор ӕндӕр гъӕутӕмӕ дӕр лигъдӕнцӕ. Еу аули адӕм еци Колитӕй Дигори коммӕ дӕр ӕрбалигъдӕнцӕ ӕма фиццаг ӕрцардӕнцӕ Хъарцати гъӕуи, уордигӕй ба дзӕвгарӕ фӕстӕдӕр ӕрбалигъдӕнцӕ сӕ синхаг гъӕу Фӕрӕскъӕттӕмӕ ӕма ами бундоронӕй ӕрцардӕнцӕ. Колитӕн сӕ фиццаг фиддӕлтӕ Хъарцати дӕр ӕма Фӕрӕскъӕтти дӕр ката адтӕнцӕ, сӕ нӕмттӕ куд хундтӕнцӕ, уони абони некебал гъуди кӕнуй.
1899 анзи ӕрфинсти бӕрӕггӕнӕнтӕмӕ гӕсгӕ ба, Фӕрӕскъӕтти гъӕуи еци анз цардӕнцӕ Колити муггагӕй: Къулий фурт Дигорухъ, уомӕн е ’нсувӕр Генардухъ, Къулий фурт Гуатцау ӕма Гасаййи фурт Гуйман. Гасаййӕн ма адтӕй фурт Сӕууай, Сӕууайӕн – Гуйман, Гуйманӕн ба – Сандир. Фӕстагмӕ ма Фӕрӕскъӕтти Колити муггагӕй ка цардӕй, е адтӕй Сандир, ӕма е дӕр 1970 анзи ралигъдӕй Сурх-Дигори гъӕумӕ.

Рӕмонтӕ. Фӕрӕскъӕтти гъӕуи цӕрӕг Рӕмонти муггаги фиддӕл уордӕмӕ ’рлигъдӕй Устур-Дигорӕй. Еци лӕгӕн Фӕрӕскъӕтти исӕнтӕстӕй цуппар фурти (сӕ нӕмттӕ син нӕбал гъуди кӕнунцӕ). Ӕнсувӕрти хестӕрӕн исӕнтӕстӕй ӕртӕ фурти: Тотурухъ, Бӕзе ӕма Гуйман.
Дуккаг фуртӕн ба исӕнтӕстӕй цуппар фурти: Дзигъин, Къала, Геуӕрги ӕма Будту. Иннӕ ’нсувӕрӕн – Мӕхӕмӕт, Бола ӕма Габӕле. Цуппӕрӕймаг фуртӕн ба – Мӕрзабег, Самӕза, Фацбай ӕма Ханте.
Ӕнсувӕрти фурти фурттӕй (бӕрӕг нӕй, кӕцимӕй) исӕнтӕстӕй Геду. Нӕ республики Сӕйраг архиви 1899 анзи ӕрфинсти бӕрӕгтӕнӕнтӕмӕ гӕсгӕ, еци анз Рӕмонти муггагӕй Фӕрӕскъӕтти гъӕуи цардӕнцӕ Гуйман – 47-анздзуд, Цӕрай – 45-анздзуд, Куцук – 38-анздзуд, Мӕхӕмӕт – 37-анздзуд ӕма Мӕрзабег – 35-анздзуд.
Ранимад лӕгтӕн дӕр Фӕрӕскъӕтти адтӕй цӕуӕт – фурттӕ ӕма кизгуттӕ, ӕма фӕстагмӕ етӕ дӕр исберӕ ’нцӕ. Равгӕ син ку фӕцӕй, уӕд етӕ дӕр будурмӕ ледзун райдӕдтонцӕ. Абони ма Фӕрӕскъӕтти гъӕуи Рӕмонти муггагӕй цӕрунцӕ ӕрмӕст цалдӕр бийнонти, иннетӕ ба фӕллигъдӕнцӕ будури гъӕутӕ ӕма горӕттӕмӕ.
Феппайуйнаг: 1. Рӕмонти муггагӕй Устур-Дигори гъӕумӕ ӕртӕ лӕги раздӕр рӕстӕгути цӕмӕ гӕсгӕ ’рбалигъдӕнцӕ, уой туххӕй радзурдтон, Устур-Дигорӕ ӕма Мӕхчески гъӕути цӕрӕг муггӕгти туххӕй ку финстан, уӕд.
2. Фӕрӕскъӕтти гъӕуи цӕрӕг Рӕмонти равзурди хабӕрттӕ ба финст ӕрцудӕнцӕ 1992 анзи Фӕрӕскъӕтти раздӕри гъӕуккаг, уой фӕсте Дзӕуӕгигъӕуи горӕти цӕрӕг Дзагкойти Владимири таурӕхътӕмӕ гӕсгӕ.
Темиратӕ. Аци муггаги равзурди туххӕй байзадӕй къуар рагон таурӕхъи. Таурӕхъгӕнгутӕй сӕ еуетӕ дзорунцӕ, зӕгъгӕ, дан, Темирати муггаги фиддӕл адтӕй, Тимури тугъдонтӕй ка байзадӕй, уӕхӕн лӕг – Темур. Иннетӕ ӕнгъӕл ӕнцӕ, цума муггаги фиддӕл исӕнтӕстӕй Мӕхчески гъӕуи уӕллагкоймаг Байсонгъурти муггагӕй. Фулдӕр таурӕхъгӕнгутӕ ба муггаги фӕззинд бӕттунцӕ Ассийӕй ӕрбацӕуӕг Гаунати муггагбӕл.
Фӕстаг таурӕхъи фарс дзорунцӕ фулдӕр хестӕртӕ, уомӕ гӕсгӕ ба мах дӕр муггаги равзурд бӕттӕн Гаунати муггаги хӕццӕ. Раги кӕддӕр, дан, Ассийӕй Дигори коммӕ Гаунати муггагӕй ӕрбафтудӕнцӕ цуппар ӕнсувӕри: Темир, Сӕууай, Дзанкис, Саукуй, уӕдта сӕ еунӕг хуӕрӕ – Гурмехан. Ӕнсувӕртӕ цӕрӕнбунатӕн равзурстонцӕ сӕхецӕн Мӕхчески гъӕуи рӕбун, Айгомуги дони галеу фарс, Цъилесги ӕрдозӕ. Уоми исаразтонцӕ цӕрӕн хӕдзарӕ ӕма си цардӕнцӕ. Хъиамӕт кодтонцӕ ӕма сӕхе дардтонцӕ. Ӕрӕгиау ма сӕбӕл ӕрбафтудӕй еу лӕхъуӕн – ӕ ном Хъазах, е дӕр Ассийӕй ӕрбацӕуӕг, сӕ зонгӕ. Еу уӕхӕни, дан, сӕ хуӕрӕ Гурмехан фесавдӕй. Ӕнсувӕртӕ ӕй фӕййагурдтонцӕ ӕма ’й нӕбал иссердтонцӕ. Гурмехани фесавди фӕдбӕл фӕстагдӕр фӕззиндтӕй цалдӕр таурӕхъи. Дзурдтонцӕ, зӕгъгӕ, Гурмехани, Цъилесги будури косгӕй, фӕххаста «Уӕларвон». Уобӕл абони дӕр ма ӕууӕндунцӕ беретӕ.
Гаунати ’нсувӕртӕ гъӕуи цӕргути хӕццӕ цардӕнцӕ хӕлар ӕма лимӕнӕй. Фал еубон се ’нсувӕр Темири къохӕй, цауӕни уогӕй, фӕммардӕй ӕ зонгӕ, ӕ синхон Абисалтӕй еу лӕг. Ци гӕнӕн ма адтӕй Темирӕн, мард ӕ рагъи сӕхемӕ ӕрхаста. Уордигӕй ба ’й гъӕуи цӕргутӕ исхастонцӕ ӕ хӕдзарӕмӕ. Абисалтӕ ку базудтонцӕ, Темири къохӕй се ’нсувӕр барӕй мард ке не ’рцудӕй, уӕд рахастонцӕ унаффӕ, цӕмӕй Гаунатӕ сӕ цӕрӕнбунат Мӕхчески гъӕуӕй раййивтайуонцӕ ӕндӕр рауӕнмӕ.
Ци ма адтӕй гӕнӕн ӕнсувӕртӕн, кӕрӕдземӕй байурстонцӕ ӕма фӕллигъдӕнцӕ: Темир, Саукуй ӕма Сӕууай – Фӕрӕскъӕтти гъӕумӕ, Дзанкис ӕма Хъазах ба – ӕрӕгиау Хъазахти синх ке ’схудтонцӕ, уордӕмӕ.
Гаунати ’нсувӕртӕ сӕ нӕуӕг цӕрӕнбунӕтти хӕдзӕрттӕ исаразтонцӕ, уоститӕ ’рхудтонцӕ, бийнонти хецӕуттӕ иссӕнцӕ, сӕ муггӕгтӕ ба сӕхе нӕмттӕмӕ гӕсгӕ искодтонцӕ, ӕма уотемӕй Дигори коми фӕззиндтӕнцӕ нӕуӕг муггӕгтӕ: Фӕрӕскъӕтти – Темиратӕ, Саукуйтӕ ӕма Сӕууайтӕ; Хъазахти синхи ба – Хъазахтӕ ӕма Дзанкистӕ. Дзанкистӕ ӕма Хъазахти муггӕгти туххӕй дзубанди уодзӕнӕй фӕстагдӕр. Фӕрӕскъӕтти гъӕумӕ ка фӕллигъдӕй, уонӕй ба, дан, фӕстагдӕр Саукуйтӕ фӕллигъдӕнцӕ будурмӕ, фиццаг – Дур-Дурмӕ, уой фӕсте ба – Лескенмӕ, Сӕууайтӕ ба бабун ӕнцӕ, Темиратӕ ба цӕргӕй байзадӕнцӕ Фӕрӕскъӕтти, уоми нийвулдӕнцӕ, берӕ фӕлтӕртӕ сӕмӕ исӕнтӕстӕй, иссӕнцӕ устур ӕма хъаурӕгин муггаг, сӕ кусти фӕрци адтӕнцӕ гъӕздуг. Дӕллаг Фӕрӕскъӕтти гъӕуи астӕу сӕ бон бацӕй муггаги ӕма тугъдон мӕсгутӕ исамайун, хумзӕнхитӕн дӕр сӕ хуӕздӕртӕ адтӕнцӕ Темирати.
 Муггаги фиццаг цӕргутӕ адтӕнцӕ фондз ӕнсувӕри: Бутъух, Хъубади, Хӕмиц, Батраз ӕма Болӕт. Аци ’нсувӕртӕ, дан, адтӕнцӕ кенӕ Темирӕн ӕхе фурттӕ, кена ба ӕ фуртти фурттӕ. Исӕнтӕстӕнцӕ Фӕрӕскъӕтти гъӕуи.
Хестӕр ӕнсувӕр Бутъухӕн адтӕй ӕртӕ фурти: Биаслан, Фацбай ӕма Елбиздухъ. Биасланӕн – Турмец, Бичи; Фацбаййӕн – Муха, Гамбий ӕма Гаге; Елбиздухъӕн ба – Хӕбий ӕма Гула. Дуккаг фурт Хъубадийӕн: Алимӕрза, Елмӕрза ӕма Мӕрзабег. Алимӕрзай фурттӕ: Дуге, Хӕмӕт ӕма Лӕксе; Елмӕрзай фурттӕ ба – Михал, Илас ӕма Тазе. Мӕрзабеги фурттӕ ба адтӕнцӕ фондз: Хадзимуссӕ, Майрӕн, Дзомӕт, Геуӕрги ӕма Заурбег. Ӕртиккаг ӕнсувӕр Хӕмицӕн адтӕй еунӕг фурт Алекси, уомӕн ӕхецӕн ба ӕхсӕз фурти: Тӕтӕрий, Дрис, Дебола, Чила, Илас ӕма Аскер. Цуппӕрӕймаг фурт Батразӕн дӕр исӕнтӕстӕй еунӕг фурт – Дзӕппо, уомӕн ба адтӕй авд фурти: Баса, Иван, Дамунгъӕ, Хӕмӕт, Дафа, Дзандар ӕма Данел. Кӕстӕр фурт – Болӕтӕн адтӕй дууӕ фурти: Аслӕнгерий ӕма Аслӕмурза; Аслӕнгерийӕн адтӕй ӕртӕ фурти: Дафа, Налухъ ӕма Айтег; Аслӕмурзай (Базей) фурттӕ ба адтӕнцӕ Гуйман, Темурухъ, Дигорухъ, Дрис ӕма Бирихин.
Уӕлдӕр ранимад ӕнсувӕртӕн дӕр Фӕрӕскъӕтти гъӕуи исӕнтӕстӕй цӕуӕт ӕма цӕуӕти цӕуӕт. Фӕстагмӕ муггаги адӕм Фӕрӕскъӕтти исберӕ ӕнцӕ, ӕма, хуӕнхти цӕргутӕн будурмӕ раледзуни барӕ лӕвӕрд ку ӕрцудӕй, уӕд Темирати адӕм дӕр лигъдӕнцӕ будури гъӕутӕмӕ. Сӕ еуетӕ фӕллигъдӕнцӕ Октябри революций агъонмӕ Дур-Дури гъӕумӕ, 1920–30 ӕнзти ба – Киристонгъӕумӕ, Сурх-Дигорӕмӕ ӕма ма ӕндӕр рауӕнтӕмӕ. 1975 анзӕй фӕстӕмӕ Фӕрӕскъӕтти гъӕуи цӕрӕг нӕбал ес Темиратӕй.
(Темирати муггаги равзурди цубур истори радзурдтонцӕ 1991 анзи Фӕрӕскъӕтти раздӕри гъӕуккӕгтӕ, Дзӕуӕгигъӕуи горӕти цӕргутӕ 64-анздзуд Темирати Дзакъулий фурт Заурбег, 82-анздзуд зӕронд ахургӕнӕг Дзагкойти Владимир ӕма Мӕхчески гъӕуи цӕрӕг 90-анздзуд Хъазахти Санге).

Текъитӕ. Текъити фиддӕл, дан, раги кӕддӕр Фӕрӕскъӕтти гъӕумӕ ӕрбафтудӕй Ставрополи краййи Кумай дони цорӕй, уомӕ гӕсгӕ ба ӕй гъӕуи цӕргутӕ худтонцӕ «кумайаг». Дзурди нисан ка нӕ лӕдӕрдтӕй, етӕ ба ’й худтонцӕ «хъумайаг».
Цидӕр адтӕй, уӕддӕр ин фӕрӕскъӕттӕгтӕ сӕ гъӕуи ӕрцӕруни барӕ равардтонцӕ. Ами уосӕ ракурдта, бийнонти хецау иссӕй, ӕ муггаг ба ӕхе номбӕл искодта – Текъитӕбӕл. (Ӕвӕдзи, ӕ фиди ном Кумай, дони билӕбӕл цӕргӕй, Текъи хундтӕй). Текъий фуртӕн Фӕрӕскъӕтти исӕнтӕстӕй цӕуӕт ӕма цӕуӕти цӕуӕт, фал сӕ нӕмттӕ куд хундтӕнцӕ, уӕдта катӕ адтӕнцӕ, уони некебал гъуди кӕнуй.
Кума раги ӕрбафтудӕй Фӕрӕскъӕтти гъӕумӕ, ӕма уӕдӕй ардӕмӕ дзӕвгарӕ рӕстӕгутӕ рацудӕй. Фал уонӕй ка исӕнтӕстӕй, етӕ ба, дан, адтӕнцӕ Дзиго, ӕма ӕ фурт Муртӕ – 60-анздзуд, уӕдта Муртӕи фурттӕ: Фацбай – 52-анздзуд, Сарӕбий – 36-анздзуд ӕма Хадзи – 30-анздзуд.
(Кӕсӕ нӕ республики Сӕйраг архиви 1899 анзи Фӕрӕскъӕтти гъӕуи цӕргути ӕрфинсти бӕрӕггӕнӕнтӕмӕ, 30 фонди).

Таурӕхъгӕнӕг ӕхуӕдӕг ма цӕргӕ ке ӕрӕййафта гъӕуи, еци Текъити лӕгтӕ ба адтӕнцӕ: Сарӕбий, Хадзи, Муха, Темурци, Додтий ӕма Хъудӕберди.
Ранимад ӕнсувӕртӕн дӕр Фӕрӕскъӕтти гъӕуи адтӕй цӕуӕт: фурттӕ, уӕдта кизгуттӕ. Муггаги адӕм фӕстагмӕ нимӕдзӕй исберӕ ӕнцӕ, ӕма, будури гъӕутӕмӕ ледзуни барӕ лӕвӕрд ку ӕрцудӕй хуӕнхти цӕргутӕн, уӕд Текъити муггагӕй дӕр беретӕ фӕллигъдӕнцӕ Киристонгъӕумӕ, Сурх-Дигорӕмӕ, Дзӕуӕгигъӕумӕ, уӕдта ма ӕндӕр рауӕнтӕмӕ.
(Текъити муггаги равзурди цубур истори радзурдта 1991 анзи Фӕрӕскъӕтти раздӕри гъӕуккаг, Дзӕуӕгигъӕуи цӕрӕг, университети ахургӕнӕг 67-анздзуд Текъити Додтиййи фурт Васили).

Худӕлтӕ. Аци муггаг равзурдӕй Уӕллагири коми, Ӕрхони гъӕуи, Ос-Бӕгъатӕри фурт Сидамони къабазӕй.
Худӕлтӕн сӕхе хестӕртӕ ба ма сӕ муггагӕн хӕстӕг ӕрваддӕлтӕбӕл нимайунцӕ: Адирхатӕ, Катаутӕ ӕма Гергити. Худӕлти муггагӕй еу уӕхӕни еу лӕг, Мӕхӕмӕт, цӕмӕдӕр гӕсгӕ Ӕрхони гъӕуӕй ралигъдӕй Дигори коммӕ ӕма ӕрцардӕй Фӕрӕскъӕтти гъӕуи. Ами фиццагидӕр цӕрӕн хӕдзарӕ исаразта, уосӕ ракурдта, ӕма ин исӕнтӕстӕй фурт Гагу, уомӕн Хъазахти кизгӕй райгурдӕй фурт Гӕуис. Гӕуисӕн ба Тахъазти кизгӕй исӕнтӕстӕй цуппар фурти. Уонӕи сӕ еуей ном хундтӕй Дзуапп, иннетӕ ба халери незӕй рамардӕнцӕ. Дзуаппӕн дӕр исӕнтӕстӕй цуппар фурти: Тиби, Лӕга, Цӕмӕхъа, Абисал ӕма аст кизги.
Дзуаппи цуппар фурти Тиби, Лӕга, Цӕмӕхъа ӕма Абисал адтӕнцӕ Фӕрӕскъӕтти гъӕуи Худӕлти муггаги равзургӕ фӕлтӕртӕн Мӕхӕмӕти фӕсте сӕ раздӕри фиддӕлтӕ.
(Худӕлти муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕрӕг Хъайттати Хъайтмурзи ӕма Дур-Дури гъӕуи цӕрӕг зӕронд ахургӕнӕг Худӕлти Тазей фурт Ӕхсарбеги таурӕхътӕй).

Хъабантӕ. Дигори коми раги кӕддӕр адтӕй дууӕ Хъабанти. Уонӕй еу мугтаг адтӕй Донифарси гъӕуи, равзурдӕй Гагуати муггагӕй, иннӕ Хъабантӕ ба равзурдӕнцӕ Тъӕпӕн Дигори Баделиати ӕлдӕрттӕй. Дууӕ Хъабанти кӕрӕдземӕ тогӕй хӕстӕг нӕ адтӕнцӕ. Тъӕпӕн Дигори кӕци Хъабантӕ адтӕнцӕ, етӕ цардӕнцӕ Уӕллаг Фӕрӕскъӕтти. Уоми син адтӕй устур ӕма федар галауан, уӕдта тугъдон ӕма муггаги мӕсуг. Еци мӕсуг ӕма галауани фӕстаг рӕстӕг цардӕнцӕ Дзагкойтӕ, ӕма ’й адӕм дӕр рӕдудӕй нимадтонцӕ Дзагкойти мӕсугбӕл. Еци рагон мӕсугбӕл ӕрдзи тухтӕ (уарунтӕ, хор, думгитӕ) фӕттухгиндӕр ӕнцӕ, е ’мбесӕй уӕлӕмӕ ракалдӕй, ӕ бунккаг ӕмбеси еу хай ба ма абони дӕр лӕууй. Хъабанти муггаг Фӕрӕскъӕтти цӕйбӕрцӕ фӕццардӕнцӕ, уӕдта си ка цардӕй, сӕ нӕмттӕ куд хундтӕнцӕ, уони некебал гъуди кӕнуй. Адӕм фидӕй-фуртмӕ игъосгӕ ӕрцудӕнцӕ, Уӕллаг Фӕрӕскъӕтти Хъабантӕ ке цардӕнцӕ, уӕдта сӕ муггаги фиццаг фиддӕл Баделий авд фуртемӕй еу ке адтӕй, Дигоргоми гъӕути цӕргутӕн фиццаг ӕрфинст ку адтӕй (1886 анзи), уӕд еци ӕрфинстмӕ Хъабанти муггагӕй неке бахаудтӕй, уӕди агъоммӕ, дан, фӕллигъдӕнцӕ будури гъӕутӕмӕ.
Чегемтӕ. Чегемти муггаг дӕр равзурдӕй Тъӕпӕн Дигори. Муггаги фиддӕл Чегем дӕр адтӕй Баделий фурттӕй сӕ еу, ӕ муггаг ӕхе номбӕл искодта, ӕма уотемӕй фӕззиндтӕй Чегемти муггаг. Чегем ӕ бийнонти хӕццӕ ӕрцардӕй Дӕллаг Фӕрӕскъӕтти. Берӕ рӕстӕгути си фӕццардӕй, сӕ муггаги адӕм фӕстагмӕ исберӕ ’нцӕ, ӕма син уордигӕй кӕддӕр ледзгӕ ӕрцудӕй. Сӕ фӕлледзуни сӕр ба адтӕй, сӕ биццеу гъӕуибуни дори цӕфӕй ке фӕммардӕй, е. Анзи бӕрцӕ ма си фӕццардӕнцӕ, уӕдта еугур муггаг дӕр сӕ цӕрӕнбунӕттӕ ниууагътонцӕ ӕма фӕллигъдӕнцӕ будури гъӕутӕмӕ.
(Сӕ муггаги цубур историй хабӕрттӕ радзурдтонцӕ Фӕрӕскъӕтти раздӕри цӕргутӕ Дзагкойти Владимир ӕма Темирати Заурбег, уӕдта ма ӕрмӕги испайда кодтан нӕ республики архиви ӕрмӕгутӕй).

Цӕукъатӕ, Елджартӕ ӕма Гӕтийтӕ. Цӕукъа, ӕма, дан, Елджар адтӕнцӕ ӕнсувӕртӕ. Астӕуккаг Азийӕй ӕрбацӕуӕг къулух Темури тухгӕнгутӕ аланти ку ниппурх кодтонцӕ, уӕд ма фӕстох ӕгасӕй ка байзадӕй ӕма ӕзнӕгти тасӕй хуӕнхти ӕхе ци алайнӕгтӕ баримахста, уонӕй.
Ӕнсувӕртӕ Цӕукъа ӕма Елджар сӕхецӕн цӕрӕнбунатӕн равзурстонцӕ Хъалай тегъӕ. Хъалай тегъӕ ӕй Фӕрӕскъӕттӕ ӕма Нари гъӕуи астӕу, ка си цардӕй, уони дӕр худтонцӕ Фӕрӕскъӕтти гъӕуккӕгтӕ.
Цӕукъа ӕма Елджар сӕхецӕн еци тегъӕбӕл исаразтонцӕ федар цӕрӕн хӕдзарӕ. Хӕдзари фарсмӕ исдастонцӕ тохӕн мӕсуг дӕр. Ами ма адтӕй ӕндӕр цӕргутӕ дӕр, уонӕн дӕр адтӕй цӕрӕн хӕдзӕрттӕ. Ӕзнӕгтӕ Хъалай тегъӕмӕ ку фӕззинниуонцӕ, уӕд хъалайӕгтӕн сӕ бон уидӕ сӕ мӕсгутӕй тухгӕнгутӕн нихкъуӕрд раттун.
Цӕукъа ӕма Елджар ами фӕццардӕнцӕ берӕ рӕстӕгути, сӕ муггӕгтӕ сӕхе нӕмттӕбӕл искодтонцӕ, ӕма фӕззиндтӕнцӕ муггӕгтӕ Цӕукъатӕ ӕма Елджартӕ. Цӕукъатӕн сӕ синхӕгтӕмӕ еци рӕстӕги адтӕй ӕлхӕд лӕг, ӕ ном Гӕтий, зӕгъгӕ. Гӕтиййӕн адтӕй уосӕ, е дӕр – ӕлхӕд. Гӕтий ӕ уоси хӕццӕ кустонцӕ синхӕгтӕн. Сӕ хецӕуттӕ сӕ ӕфхуардтонцӕ, нӕмунӕй дӕр сӕбӕл нӕ аурстонцӕ. Цӕукъатӕ син фӕттӕрегъӕд кодтонцӕ ӕма сӕ сӕхемӕ ӕрбакодтонцӕ цӕрунмӕ. Фӕстагмӕ Гӕтий дӕр бийнонти хецау иссӕй, ӕ муггаг ӕхе номбӕл искодта ӕма, таурӕхъгӕнгутӕ куд дзорунцӕ, уомӕ гӕсгӕ, дан, еци ӕлхӕд лӕг ӕма уосӕ адтӕнцӕ Гӕтийти муггаги фиццаг фидӕ ӕма мадӕ. Елджартӕ ӕма Гӕтийти муггӕгти идарддӕри цард куд рауадӕй, – уой ба таурӕхъгӕнӕг нӕ зонуй, ӕвӕдзи, дан, фӕллигъдӕнцӕ будури гъӕутӕмӕ, Чиколамӕ ӕма ӕндӕр рауӕнтӕмӕ.
Цӕукъайӕн ба Хъалай гъӕуи исӕнтӕстӕй фурттӕ ӕма фуртти фурттӕ. Етӕ сӕхуӕдтӕ, уӕдта уонӕн сӕ фурттӕ фӕстагмӕ нимӕдзӕй исберӕ ӕнцӕ. Уони фӕрци Цӕукъати муггаг исгъӕздуг ӕй, Дигори коми хъаурӕгин муггагбӕл нимад ӕрцудӕй. Ӕзнӕгтӕ сӕмӕ хӕстӕг бацӕун не ’ндиудтонцӕ.
Хъалай гъӕуи цӕргӕй, Цӕукъати ӕнсувӕртӕ тухгин ке адтӕнцӕ, уой туххӕй адӕм дзоргӕ ӕрцудӕнцӕ еу таурӕхъ. Еу рӕстӕги, дан, Баделиатӕмӕ адтӕй ӕлхӕд косӕг лӕг, ӕ ном – Саукуй. Саукуййӕн адтӕй дууӕ фурти. Цӕмӕй ӕхе хузӕн Баделиатӕн косӕгӕй байзадайуонцӕ, уой туххӕй сӕ сӕ фидӕ сосӕггай енцегӕн равардта Цӕукъатӕмӕ. Саукуййи дууӕ фурти цардӕнцӕ Цӕукъатӕмӕ, нимадтонцӕ сӕ, куд сӕхе фурттӕ, уотӕ, еумӕ кустонцӕ, цауӕни хаттӕнцӕ ӕма гъӕздугӕй цардӕнцӕ. Фал Баделиатӕ ку бӕудтонцӕ, Саукуййи дууӕ фурти ӕ хӕццӕ ке нӕбал адтӕнцӕ, уой, уӕд ӕй бафарстонцӕ: «Кӕми ӕнцӕ дӕ дууӕ фурти». Фал син Саукуй ку не ’ской кодта, уӕд ин Баделиатӕ ӕ хӕлаф ӕрласун кодтонцӕ ӕма ин ӕ фӕстаг артмӕ ниддардтонцӕ, ӕма, дан, син уӕд загъта, ӕ фурттӕ Хъалай Цӕукъатӕмӕ ке ӕнцӕ, уой.
Баделиатӕ Цӕукъатӕмӕ рарвистонцӕ тохӕг адӕм Саукуййи дууӕ фурти райсуни туххӕй ӕма, Хъалай тегъӕмӕ ку исхӕстӕг ӕнцӕ, уӕд сӕ нихмӕ рацудӕнцӕ Цӕукъати еуӕндӕс ӕнсувӕри ӕма Саукуййи дууӕ фурти. Истухтонцӕ Баделиати адӕмбӕл ӕма, дан, тухгӕнгутӕ ледзӕги фӕцӕнцӕ, сӕ къохи неци бафтудӕй, уотемӕй. Фал, дан, уой фӕсте Баделиатӕ и лӕхъуӕнти фиди рамардтонцӕ. Ӕ дууӕ фурти ба уой фӕсте сӕ муггаг Саукуййи номбӕл искодтонцӕ, ӕма уӕдӕй фӕстӕмӕ Дигоргоми фӕззиндтӕй Саукуйти муггаг.
Цӕукъати муггаг Хъалай тегъӕбӕл цӕйбӕрцӕ рӕстӕг фӕццардӕнцӕ, уой бӕлвурд некебал зонуй, фал си Дигори коми рагӕй цӕрӕг ке нӕбал адтӕй, е ба бӕлвурд ӕй.
Цӕукъати Абисалӕн адтӕй курд Галацити седзӕр кизгӕ Хабий. Хабиййи исгъомбӕл кодтонцӕ ӕ мади ӕрвадтӕлтӕ Ассий. Уонӕмӕ киндздзон кизгӕ иссӕй, ӕма ’й, равардтонцӕ лӕгмӕ Цӕукъати Абисалӕн. Цалдӕн Хабий курдуати адтӕй ӕ мади ӕрвадтӕлтӕмӕ, уӕдмӕ Галацитӕмӕ хабар байгъустӕй, сӕ кизгӕ Хабий лӕгмӕ лӕвӕрд ке ӕрцудӕй, ӕнӕ уони бафӕрсгӕй, уой туххӕй. Уездӕнтти кизгӕ хумӕтӕги лӕгӕн лӕвӕрд ке ӕрцудӕй, е сӕмӕ гъулӕг фӕккастӕй. Еци гъуддаг сӕ сӕрмӕ нӕ хастонцӕ Галацитӕ ӕма, дан, Абисали курд уоси равардтонцӕ уездон ассиаг лӕгмӕ.
Еци хабар Цӕукъати Абисал ку фегъуста, уӕд бӕхбӕл Ассимӕ рандӕ ’й, уоми иссердта, Галацитӕ сӕ седзӕр кизгӕ Хабиййи ци ӕссонӕн равардтонцӕ, еци лӕги хӕдзарӕ. Абисал, дан, еу изӕр къӕразгӕй бакастӕй ӕма фӕууидта, ӕссон лӕг хуссӕнбӕл куд ӕрбадтӕй ӕма и седзӕр кизгӕн Хабиййӕн ӕ зӕнгӕнттӕ куд ласун кодта, уой. Абисал медӕгмӕ багӕпп кодта ӕма ӕссони реубӕл топп ниццавта, раймардта, ӕхуӕдӕг ба Хабиййи рахудта, бӕхбӕл рабадтӕнцӕ ӕма ӕрбацудӕнцӕ сӕхемӕ Хъаламӕ ӕма ӕрцардӕнцӕ лӕг ӕма уосӕй.
Исӕнтӕстӕй син дууӕ фурти ӕма авд кизги. Цӕукъатӕ, дан, еу уӕхӕни базудтонцӕ, Баделиатӕ еу ӕлдарӕн лӕвӕрттӕ ке ластонцӕ, уой ӕма сӕ размӕ бабадтӕнцӕ. Райстонцӕ ӕлдари лӕвӕрттӕ: догъон бӕх, нимӕт, сугъзӕрийнӕ хъӕма, ӕвзестӕ ӕхсаргард, хъриймаг, бӕхи саргъ ӕд идонӕ, уӕдта ма ӕндӕр дзаумӕуттӕ дӕр. Уой фӕсте Цӕукъати ӕнсувӕртӕн сӕ цард иссӕй тӕссаг Хъалай тегъӕбӕл. Тарстӕнцӕ, еуӕрдигӕй, Абисал ци ӕссон лӕг рамардта, уой хӕстӕгутӕй, иннердигӕй ба – Баделиатӕй. Ледзгӕ син ӕрцудӕй Турки бӕстӕмӕ. Турки дӕр Цӕукъатӕ фӕццардӕнцӕ дзӕвгарӕ, сӕ адӕмбӕл дӕр ма бафтудӕй фурттӕ ӕма кизгуттӕ.
Абисали фурттӕ адтӕнцӕ Хъубади ӕма Мисост. Хъубадий фурттӕ ба адтӕнцӕ: Налухъ, Алий, Сабег ӕма Самӕза. Мисости фурттӕ ба адтӕнцӕ Санкъо ӕма Къиассӕ, уӕдта кизгӕ Санац (ци горӕти цардӕнцӕ Турки, уой ном исӕвардтонцӕ и кизгӕбӕл).
Цӕукъатӕ уой фӕсте исунаффӕ кодтонцӕ Туркӕй фӕстӕмӕ сӕ райгурӕн бӕстӕмӕ раледзун ӕма еубон бӕхтӕ ӕма галти уӕрдунтӕй рацудӕнцӕ. Фӕндаг адтӕй даргъ ӕма зин, фал Цӕукъати муггаг берӕ гъезӕмӕртти фӕсте уӕддӕр исхъӕрттӕнцӕ Чиколай гъӕумӕ ӕма уоми бундоронӕй ӕрцардӕнцӕ.
Цӕукъати адӕм Туркӕй Иристонмӕ ку рацудӕнцӕ, уӕд сӕбӕл ӕрцудӕй уӕхӕн цау: Мисости кизгӕ, дан, уагъд ӕрцудӕй надбӕл, нӕбал ӕй фӕразта хӕссун ӕ мадӕ. Ӕрӕгиау, Цӕукъатӕ ку базудтонцӕ, и кизгӕ сӕ хӕццӕ нӕй, уой, уӕд имӕ кедӕр рарвистонцӕ, ӕма ’й е ба ӕгасӕй исӕййафта, ӕ мадӕ ’й кӕми ниууагъта, уоми ӕма ’й рахаста. Еци кизгӕ, дан, фӕстагмӕ иссӕй хуарз ӕма зундгин силгоймаг.
Цӕукъатӕ Чиколай гъӕуи ку ӕрсабур ӕнцӕ, уӕд еу къуар рӕстӕгей фӕсте байурстонцӕ ӕма гъӕуи фӕйнӕ рауӕнеми ӕрцардӕнцӕ. Ами, дан, уӕди агъонмӕ адтӕй гъӕдӕ. Еци фӕурӕ бӕлӕсти ӕрмӕгӕй бал фиццагдӕр Цӕукъатӕ сӕхецӕн исаразтонцӕ цӕрунмӕ уосонгӕ. Уой фӕсте, ку фӕгъгъӕздугдӕр ӕнцӕ, сӕ цӕуӕт ба косунгъон ку иссӕнцӕ, уӕд сӕ уосонгӕ хӕдзарӕй раййивтонцӕ. Байурстонцӕ ӕма ӕрцардӕнцӕ хецӕнтӕй. Иссӕнцӕ астӕуккаг, уӕллаг ӕма дӕллаг Цӕукъатӕ. Астӕуккаг Цӕукъатӕ адтӕнцӕ Налухъ ӕма Мисости цӕуӕт. Уӕллаг Цӕукъатӕ ба – Хъубадий цӕуӕт, – Хадзимӕт ӕма Хакъиассӕ. Дӕллаг Цӕукъатӕ ба – Хъазий, уой фурт Бабула ӕма уой фурт Дзӕрӕхмӕт. Аци ӕнсувӕртӕн дӕр исӕнтӕстӕй фӕлтӕртӕ, ӕма еци фӕлтӕртӕ абони цӕрунцӕ Чиколай, уӕдта нӕ Иристони иннӕ гъӕутӕ ӕма горӕтти дӕр.
Финсӕг Басити Михал ӕ киунуги «Ӕрфӕни фӕд» (уацау, Орджоникидзе, «Ир», 1978) имисуй Цӕукъати ӕхсӕз ӕнсувӕри ӕма уонӕн сӕ фидӕ Хадӕхцихъой, финсуй, зӕгъгӕ, дан, аци Цӕукъатӕ еци рӕстӕги цардӕнцӕ ирон кӕмттӕй сӕ еуеми, Зази – (Зазгини) гъӕуи. Фал, Зазгини гъӕумӕ кӕцӕй ӕрбафтудӕнцӕ, уой ба бӕлвурд неке зонуй. Гъуди кӕнун ӕнгъезуй уотӕ, ӕма кенӕ Цӕукъатӕй сӕ еуетӕ Дигоргомӕй Хъалай гъӕуӕй фӕллигъдӕнцӕ Зазгинмӕ, кенӕ ба Хадӕхцихъо ӕ еунӕг кизгӕ Дзӕнӕтхан, уӕдта е ’хсӕз фуртей хӕццӕ ӕрцардӕй Зазгини, дӕллаг гъӕуи, Цӕукъатӕ Туркӕй Иристонмӕ ку ӕрӕздахтӕнцӕ, уӕд.
Сӕ хуӕрӕ Дзӕнӕтхани дӕр хумӕтӕги адӕмӕй некӕмӕн лӕвардтонцӕ. Дзӕбӕх лӕхъуӕн ӕй курдта Соцъитӕй, ӕма ин ӕ минӕвӕрттӕ раздахтонцӕ цалдӕр хатти.
Куд исбӕрӕг ӕй, уомӕ гӕсгӕ Фӕрӕскъӕтти (Хъалай) фӕсте Цӕукъати муггагӕй беретӕ цардӕнцӕ Турки, Курттати коми ӕма Чиколай гъӕуи.
(Цӕукъатӕ, Елджартӕ ӕма Гӕтийти муггӕгти равзурди хабӕрттӕ финст ӕрцудӕнцӕ 1991 анзи Дзӕуӕгигъӕуи горӕти цӕрӕг 64-анздзуд Цӕукъати Хакъиасси фурт Измаили таурӕхътӕмӕ гӕсгӕ. Е ба аци таурӕхъ фегъуста ӕ фидӕ Хакъиассӕй, уӕдта ма Цӕукъати муггаги иннӕ хестӕртӕй).

Феппайуйнаг: Хъалай тегъӕбӕл Хъалати муггагӕй ка цардӕй, уони туххӕй ба дзубанди уодзӕнӕй фӕстагдӕр, Гӕлиати гъӕуи муггӕгти туххӕй ку дзорӕн, уӕд.

КЪАМАТИ ГЪӔУТӔ

Адтӕнцӕ дууӕ гъӕуи: Къубуси Къаматӕ ӕма Ӕндаг Къаматӕ. Гъӕутӕ кӕрӕдземӕ идард нӕ адтӕнцӕ, се ’хсӕн ӕдеугурӕй ес 1,5 километри. Мӕхчески ӕма Уӕхъӕци гъӕутӕ дӕр сӕмӕ адтӕнцӕ хӕстӕг. Гъӕутӕ ӕвӕрд ӕнцӕ Айгомуги дон ӕма паддзахи надӕн ӕ галеу фарс бӕрзонд къолтӕбӕл, цӕгати.
Къамати раздӕри хестӕр цӕргутӕ Кертибийти Кертибий, Магкити Цӕппо, Гетъоти Елбиздухъ, уӕдта ма никкидӕр беретӕ сӕ рамӕлӕти фӕсте ниууагътонцӕ адӕмӕн берӕ рагон таурӕхътӕ, кадӕнгитӕ, зартӕ ӕма ӕгъдӕуттӕ. Аци зӕронд лӕгтӕй фегъустонцӕ къаматтаг рӕсугъд кизгӕ Дзандзирахъи туххӕй уӕззау таурӕхъ, Цӕлкости Гуймани хабӕрттӕ, Къобалти берӕгъ, Секъинати сайтан – Ӕригани туххӕй ӕма ӕнд.
Октябри революций фӕсте Къамати гъӕути цӕргутӕн лӕвӕрд ӕрцудӕй барӕ сӕ цӕрӕнбунӕттӕ раййевун будури гъӕутӕмӕ. 1929-30 ӕнзти Къубуси Къамати цӕргутӕ еугурӕйдӕр ралигъдӕнцӕ Сурх-Дигори гъӕумӕ. Ардӕмӕ ма еци ӕнзти фӕллигъдӕнцӕ Ӕндаг Къаматӕн дӕр сӕ фулдӕр цӕргутӕ. 1925 анзи ба Гадатӕй еу аул, Магкитӕ ӕма Цӕлкостӕ фӕллигъдӕнцӕ Ӕхсӕрисӕрмӕ.
Гадатӕ, Диготӕ ӕма Цӕлкостӕ. Аци муггӕгти хестӕртӕ куд дзорунцӕ, уомӕ гӕсгӕ Гадатӕ, Диготӕ ӕма Цӕлкостӕ ӕнцӕ хӕстӕг ӕрвадтӕлтӕ, сӕ муггӕгти фиддӕлтӕ Гада, Диго ӕма Цӕлкос адтӕнцӕ еу мадӕ ӕма фиди фурттӕ.

Гада, Диго ӕма Цӕлкос Дигори коммӕ ӕрбафтудӕнцӕ раги кӕддӕр Ассий бӕстӕй. Сӕ фиди муггаг Ассий адтӕй Сулцӕлитӕй, фал, ӕ фурттӕ Дигори коммӕ цӕй фӕдбӕл ӕрбафтудӕнцӕ, уой ба неке зонуй. Дигори коми Гада ӕма Диго ӕрцардӕнцӕ Къубуси Къамати, Цӕлкос ба ӕхецӕн цӕрӕнбунатӕн равзурста Ӕндаг Къамати гъӕу.
Ӕнсувӕртӕ сӕ нӕуӕг цӕрӕнбунӕтти бийнонти гъуддаг бакодтонцӕ, сӕ муггӕгтӕ ба сӕхе нӕмттӕбӕл искодтонцӕ. Уотемӕй дууӕ Къамати гъӕути фӕззиндтӕнцӕ муггӕгтӕ: Къубуси Къамати – Гадатӕ ӕма Диготӕ, Ӕндаг Къамати ба – Цӕлкостӕ.
Къамати гъӕути цӕргӕй, ӕнсувӕртӕн исӕнтӕстӕй цӕуӕт, фал, еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони неке зонуй. Ӕрцудӕй сӕбӕл берӕ аллихузон цаутӕ. Халери незӕй си беретӕ рамардӕнцӕ. Ӕрцудӕй сӕбӕл ӕрдзон цау дӕр: еууӕхӕни Ӕндаг Къамати гъӕубӕл зӕйӕ ратудта, ӕма берӕ хӕдзӕрттӕ ӕд адӕм зӕйи буни фӕцӕнцӕ.
Уӕлдӕр ранимад цаути фӕсте таурӕхъгӕнгутӕ муггӕгти фиццаг цӕргутӕбӕл Къамати гъӕути нимайунцӕ Гадати муггаги.
Фидӕн адтӕй дууӕ фурти, уонӕй хестӕри ном феронх ӕй, дуккаги ном ба хундтӕй Дзикъо. Хестӕрӕн исӕнтӕстӕй ӕртӕ фурти: Биса, Гӕбуза ӕма Сланихъо. Дуккаг ӕнсувӕр Дзикъойӕн ба адтӕй еунӕг фурт Садӕк, уомӕн ба – ӕртӕ фурти: Дзӕхой, Сланбег ӕма Слангерий. Дзӕхой фурттӕ – Сандир, Гӕбус ӕма Тӕта. Сланбегӕн – Амурхан (Бӕтдзу) ӕма Гадир, Слангерийӕн ба – Садуллӕ ӕма Гамбий.
Къубуси Къамати ма цардӕй еу ӕнсувӕр Хуасдзау, уой фурттӕ ба адтӕнцӕ: Амурхан (Калабеда), Алихан (Буту) ӕма Кермен, адтӕй ма син еунӕг хуӕрӕ – Зӕле. Уӕлдӕр ранимад ӕнсувӕртӕн дӕр Къамати гъӕуи ӕнтӕстӕй цӕуӕт ӕма цӕуӕти цӕуӕт, фӕстагмӕ дзӕвгарӕ фӕффулдӕр ӕнцӕ, ӕма си еу аул раги кӕддӕр ӕ цӕрӕнбунат раййивта Ӕндаг Къаматӕмӕ, иннӕ аул (Лӕкъуӕни аул) – Мӕхческӕмӕ, иннетӕ ба ХХ ӕноси 29–30 ӕнзти фӕллигъдӕнцӕ будурмӕ, Сурх-Дигори гъӕумӕ.
Диготӕ. Нӕ республики Сӕйраг архиви 1899 анзи Къамати гъӕути цӕргути ӕрфинсти «Бийнонти хигъди» Диготи муггагӕй финст ӕнцӕ: Бадзаййи фурт Базе – 73-анздзуд, Бадей фурт Слан – 47-анздзуд, Самсон (Саме) – 55-анздзуд, Сарӕбий – 41-анздзуд, Тебо – 47-анздзуд, Мимболат – 61-анздзуд, уӕдта идӕдз уоститӕ Аннӕ – 64-анздзуд ӕма Гурдзехан – 38-анздзуд. Бадей фурт адтӕй Слан, Слани фурттӕ Хъудӕберди ӕма Гена, Хъудӕбердий фурттӕ ба адтӕнцӕ Геуӕрги ӕма Абисал. Бадей аул цӕргӕ байзадӕнцӕ Къубуси Къамати, иннетӕ ба сӕ цӕрӕнбунат раййивтонцӕ Ӕндаг Къаматӕмӕ. Диготӕ дууӕ Къамати гъӕути фӕццардӕнцӕ берӕ рӕстӕгути, муггаги цӕргутӕн сӕ нимӕдзӕ исберӕ ’й. Хуӕнхти цӕргутӕн будуртӕмӕ раледзуни барӕ лӕвӕрд ку ӕрцудӕй, уӕд сӕ еуетӕ Къамати гъӕуӕй сӕ цӕрӕнбунӕттӕ раййивтонцӕ будури гъӕутӕмӕ, ХХ ӕноси 29–30 ӕнзти – Сурх-Дигори гъӕумӕ, Киристонгъӕумӕ ӕма ма ӕндӕр рауӕнтӕмӕ дӕр Иристони. Ӕндаг Къамати гъӕуи ба ма абони дӕр ес Диготи муггагӕй цӕргутӕ...
Секъинатӕ. Фиддӕлти таурӕхътӕмӕ гӕсгӕ муггаги фиддӕл Секъина раги кӕддӕр цардӕй Уӕллагири коми, фал, кӕци гъӕуи, уӕдта ӕ фидӕ ка адтӕй, уони ба неке зонуй. Секъинайӕн адтӕй еу мадӕй райгургӕ ӕнсувӕртӕ: Къобал, Фӕтдзар ӕма Хъибиз. Къобал ӕма Хъибиз раги кӕддӕр Бади гъӕуи ке цардӕнцӕ, уой исбӕрӕг кодта 1975 анзи бӕрнон косӕг Тотойти Феликс. Таурӕхъгӕнгутӕ ӕма Секъинати хестӕртӕ ба ӕнгъӕл ӕнцӕ уотӕ, ӕма, кӕд Къобал ӕма Хъибиз цардӕнцӕ Бади гъӕуи, уӕд Секъина ӕма Фӕтдзар дӕр цардӕнцӕ уоми.

Уӕллагири комӕй Секъина ӕма Фӕтдзар хуӕздӕр цардагор ӕрбафтудӕнцӕ Дигори коммӕ, Фӕтдзар ӕрцардӕй Ӕндаг Къамати, Секъина ба – Къубуси Къамати. Хъибиз Бади гъӕуи кедӕр хӕццӕ фӕттоггин ӕй ӕма, дан, е дӕр е ’нсувӕр Къобали хӕццӕ ӕрбалигъдӕй Дигори коммӕ. Уоми ба Хъибиз ӕрцардӕй Уӕллагкоми зилди, Дунти гъӕуи, Къобал ба ӕрцудӕй Тъӕпӕн Дигорӕмӕ ӕма ӕрцардӕй е ’нсувӕртӕ Фӕтдзар ӕма Секъинай фарсмӕ, Къамати гъӕуи. Дигоргоми цӕргӕй, ӕнсувӕртӕ уоститӕ ракурдтонцӕ ӕма бийнонти хецӕуттӕ иссӕнцӕ, сӕ муггӕгтӕ ба сӕхе нӕмттӕбӕл искодтонцӕ. Уотемӕй Дигори коми фӕззиндтӕнцӕ муггӕгтӕ: Дунти гъӕуи – Хъибизтӕ, Къубуси Къамати – Секъинатӕ ӕма Ӕндаг Къамати – Къобалтӕ ӕма Фӕтдзартӕ. Къобалтӕ ӕма Фӕтдзарти муггӕгтӕй Къамати гъӕуи ка цардӕй, уони нӕ базудтан, раги кӕддӕр сӕ цӕрӕнбунӕттӕ раййивтонцӕ будури гъӕутӕмӕ. Хъибизти муггаги цӕргути хабӕрттӕ ба дзордзинан фӕстагдӕр, Дунти гъӕуи цӕргути туххӕй ку дзорӕн, уӕд.
Секъинати муггаги фиццаг цӕргутӕбӕл муггаги хестӕртӕ кӕрӕдземӕй игъосгӕ ӕрцудӕнцӕ Хамӕзай ном. Хамӕзайӕн ба адтӕй дууӕ фурти: Гула ӕма Гугко. Гулайӕн исӕнтӕстӕй цуппар фурти ӕма фараст кизги. Фурттӕ адтӕнцӕ: Дзили, Дики, Дзитци ӕма Гуйман. Дзилий фурттӕ адтӕнцӕ фондз: Куцук, Хъурман, Гуатдзи, Дзӕхи ӕма Налухъ. Дикийӕн ба – цуппар фурти: Кӕло, Айтег, Инал ӕма Икалди. Аци ӕнсувӕртӕн дӕр Къубуси Къамати гъӕуи ӕнтӕстӕй цӕуӕт ӕма цӕуӕти цӕуӕт, фӕззиндтӕй сӕмӕ цалдӕр аули.
Еци цӕуӕтӕй еу аули адӕм раги кӕддӕр ӕрлигъдӕнцӕ Мӕхчески гъӕумӕ ӕма ӕрцардӕнцӕ Айгомуги дони тӕккӕ галеу фарс, уони фӕсте, Рӕмонтӕ кӕми цардӕнцӕ, еци хӕдзӕртти. Уордигӕй ба берӕ фӕстагдӕр фӕллигъдӕнцӕ будурмӕ, Къора-Уорсдонмӕ.
Хамӕзай цӕуӕти цӕуӕтӕй Къубуси Къамати цӕргӕ ка байзадӕй, уонӕн дӕр берӕ фӕстагдӕр еу аули адӕм сӕ цӕрӕнбунат баййивтонцӕ Ӕндаг Къаматӕмӕ, иннӕ аули адӕм ба ӕрлигъдӕнцӕ Мӕхчески гъӕумӕ Цагъати Абисали хӕдзӕрттӕмӕ. Къубуси Къамати ма цӕргӕ ка байзадӕй, етӕ ба си фӕццардӕнцӕ 1930 анзи уӕнгӕ, уӕдта сӕ еугурдӕр фӕллигъдӕнцӕ будурмӕ, Сурх-Дигори гъӕумӕ. Ӕндаг Къамати ба ма абони дӕр Секъинатӕй ес цӕргутӕ – дууӕ бийнонти.
Нур ба, Секъинати муггагӕй 1899 анзи ӕрфинстмӕ ка бахаудтӕй, уони туххӕй. Дзимий фурттӕ: Хъурман – 64-анздзуд ӕма Аврам – 51-анздзуд, Гургъохъ – 35-анздзуд, Гургъохъи фурт Сабан; Дикий фурттӕ: Кӕло – 58-анздзуд, ӕ фурт Алихан, Айтег – 49-анздзуд, Инал – 35-анздзуд ӕма Налухъ – 28-анздзуд, сӕ фиди ӕнсувӕри (Дзагъиййи) фурт Ораз – 41-анздзуд, Геуӕрги Гуатдзауи фурт – 49-анздзуд ӕма Налухъ – 41-анздзуд.
(Гадатӕ, Диготӕ, Секъинатӕ ӕма Цӕлкости муггӕгти равзурди I истори радзурдтонцӕ: 1990 анзи Къамати гъӕуи цӕрӕг 67-анздзуд Секъинати Губадий фурт Таймураз, 1991 анзи Къамати раздӕри цӕрӕг 75-анздзуд Гадати Кермен; 1991 анзи Дзӕуӕгигъӕуи горӕти цӕрӕг 68-анздзуд Секъинати Алихани фурт Мазан, 1992 анзи ба 72-анздзуд Секъинати Гугъой фурт Солтан).

Ӕндаг Къамати гъӕуи цардӕнцӕ муггӕгтӕ: Байхъултӕ, Гетъотӕ, Диготӕ, Дедегкатӕ, Кертибийтӕ, Къобалтӕ, Къеуростӕ, Магкитӕ, Фӕтдзартӕ, Синатӕ, Тауиттӕ, Тотойтӕ, Хъарадзаутӕ, Хохтӕ ӕма Цӕлкостӕ. Аци муггӕгтӕ Къамати гъӕумӕ кӕцӕйдӕр ӕрбафтудӕнцӕ, кенӕ ба равзурдӕнцӕ ӕндӕртӕй медгъӕу.
Байхъултӕ. Аци муггагӕн Къамати гъӕумӕ сӕ фиццаг фидӕ Абисал ӕрбафтудӕй сувӕллонӕй Хъӕрӕсейӕй. Адтӕй, дан, Мӕхчески цӕрӕг Абисалти хуӕрифурт. Сувӕллони цӕмӕ гӕсгӕ ӕрбахаста сӕхемӕ Абисали-фурт, еци гъуддаг абони некебал зонуй, фал ӕцӕгӕй Абисалтӕмӕ ке исгъонбӕл ӕй Байхъулти фиццаг фидӕ Абисал, еци гъуддаг ба ма гъуди кӕнунцӕ Байхъулти хестӕртӕй сӕ еуетӕ.
Хъӕрӕсей Байхъултӕ цардӕнцӕ ӕма цӕрунцӕ абони дӕр. Хъӕрӕсей цӕрӕг Байхъулти ӕма Къамати Байхъулти адӕмтӕ зонунцӕ сӕ хӕстӕгдзийнадӕ ӕма, куд хӕстӕг ӕрвадтӕлтӕ, уотӕ абони дӕр кӕрӕдземӕн ӕгъдау дӕттунцӕ.
Абисал Абисалтӕмӕ ислӕг ӕй, уосӕ ракурдта Задӕлески гъӕуккаг Бӕзити кизги ӕма ӕрцардӕй бундорон цӕрӕгӕй Къамати гъӕуи хецӕнӕй. Ами ин райгурдӕй фурт (уобӕл дӕр ном исӕвардтонцӕ Абисал), уомӕн ба фӕззиндтӕй дууӕ фурти – Бӕборц ӕма Налухъ. Байхъулти муггагӕй раги кӕддӕр адтӕй цӕргутӕ Ӕхсӕуи гъӕуи дӕр, фал, уордӕмӕ Къаматӕй фӕллигъдӕнцӕ, ӕви Ӕхсӕуи гъӕуӕй ӕрбафтудӕнцӕ, еци гъуддаг ба кӕронмӕ нӕма исбӕрӕт ӕй.
Ӕндӕр таурӕхъмӕ гӕсгӕ ба, Байхъулти фиддӕл Байхъул адтӕй Баслухътӕй, адтӕй ин ӕнсувӕртӕ: Тӕкъо, Цӕлла, Тото, Хада, Бай ӕма Абай. Исӕнтӕстӕнцӕ Уӕхъӕци гъӕуи. Ӕнсувӕртӕ ку ислӕгтӕ ӕнцӕ, уӕдта Уӕхъӕци гъӕуӕй фӕллигъдӕнцӕ медхонхи ӕндӕр гъӕутӕмӕ. Байхъул ӕма Тото ӕрцардӕнцӕ Ӕндаг Къамати, ами уоститӕ ӕрхудтонцӕ, сӕ муггӕгтӕ ба искодтонцӕ сӕхе нӕмттӕбӕл. Уотемӕй Ӕндаг Къамати гъӕуи фӕззиндтӕнцӕ Байхъултӕ дама Тотойти муггӕгтӕ.
1899 анзи ӕрфинсти бӕрӕггӕнӕнтӕмӕ гӕсгӕ, нӕ республики Сӕйраг архиви Байхъулти муггагӕй «Бийнонти хигъди» финст ӕнцӕ Айдарухъи дууӕ фурти Нӕуӕг – 29-анздзуд ӕма Бекмӕрза – 25-анздзуд, Налухъи фурт Заурбег – 27-анздзуд, уӕдта Ӕвсимайхуӕ – 27-анздзуд ӕма Елбиздухъ.
Аци ӕнсувӕртӕн дӕр Къамати гъӕуи адтӕй цӕуӕт ӕма цӕуӕти цӕуӕт. 1920 анзи фӕсте Байхъулти адӕм будуртӕмӕ ледзун райдӕдтонцӕ, еу аул си фӕллигъдӕй Хӕзнидонмӕ, иннетӕ – Дзӕгъеппарзмӕ (Текъати гъӕумӕ) ӕма Змейкӕмӕ. 1970 анзи фӕсте Дигори коми Байхъулти муггагӕй цӕрӕг нӕбал ес.
(Байхъулти муггаги равзурди цубур истори финст ӕрцудӕй Къамати гъӕуи 1990 анзи Секъинати Губадий фурт Таймурази таурӕхътӕмӕ гӕсгӕ. Муггаги рагон цӕргути базонуни туххӕй ба испайда кодтан нӕ республики Сӕйраг архиви 1899 анзи ӕрфинсти бӕрӕггӕнӕнтӕ).
Къамати гъӕуи цӕрӕг Байхъултӕй еу хӕдзари бийнонти туххӕй байзадӕй ӕцӕг хабар. Сӕ еу ӕнсувӕри рамӕлӕти фӕсте ӕ хӕдзари нӕлгоймаг нӕбал байзадӕй, ӕрмӕст ма си цардӕй зӕронд уосӕ ӕ дууӕ кизгей хӕццӕ. Кизгуттӕ Къатий ӕма Фатъий лӕгтӕмӕ ӕрцудӕнцӕ. Фатъий ӕрцудӕй Уӕхъӕци гъӕуккаг Амилахуантӕмӕ, фал хӕстӕг рӕстӕгмӕ ӕ лӕг рамардӕй, сувӕллон ин не ’сӕнтӕстӕй ӕма ӕрбаздахтӕй ӕ цӕгатмӕ, Байхъултӕмӕ. Уой фӕсте Фатъиййи коргутӕ адтӕй, фал лӕгмӕ цӕун нӕбал бакумдта. Загъта: «Мӕ фиди хӕдзарӕ, ӕ хъиамӕттӕ, мулк ӕз дзӕгъӕли ескӕмӕн нӕ уадзун». Ӕцӕгӕйдӕр Фатъий ӕ дзурд исӕнхӕст кодта, лӕгмӕ нӕбал ӕрцудӕй, ӕ мади хӕццӕ хӕдзари цӕргӕ байзадӕй.
Ӕнӕ нӕлгоймаг хуӕнхаг хӕдзари еци рӕстӕги зин цӕрӕн адтӕй, ӕма Фатъиййӕн еугур куститӕ дӕр кӕнгӕ ӕрцӕуиуонцӕ ӕхецӕн. Бӕргӕ ’й фӕндадтӕй, хӕдзари нӕлгоймаг ку фӕззиндтайдӕ ӕма ин ӕ куститӕй еститӕ ӕхемӕ ку райстайдӕ, уотӕ. Дуккагӕй ба, йӕ мади хӕццӕ сагъӕс кодтонцӕ, сӕ хӕдзари гъуддаг идарддӕр сӕ рамӕлӕти фӕсте, куд уодзӕнӕй, уобӕл. Нӕ сӕ фӕндадтӕй, хӕдзарӕ бабун адтайдӕ, еци ӕгадӕ гъуддаг. Исунаффӕ кодтонцӕ Фатъиййӕн сосӕг лӕг иссерун. Уой туххӕй сӕ хӕстӕгутӕй кӕмӕндӕрти балӕдӕрун кодтонцӕ. Иссердтонцӕ ин сосӕг лӕгӕн Секъинати Гуймани. Фатъиййӕн Гуйманӕй исӕнтӕстӕй ӕртӕ фурти: Фацбай, Ӕвсимайхуӕ ӕма Борой. Аци ӕртӕ ӕнсувӕрей фӕрци Байхъулти Фатъиййи хӕдзарӕ нӕ бабун ӕй, анӕн дӕр Къамати гъӕуи исӕнтӕстӕй цӕуӕт – фурттӕ ӕма кизгуттӕ.
(Таурӕхъ радзурдта Мӕхчески гъӕуи раздӕри цӕрӕг зӕронд ахургӕнӕг 77-анздзуд Тауасити Гӕлӕуи фурт Фацбай, 1992 анзи ба – Дзӕуӕгигъӕуи горӕти цӕрӕг 72-анздзуд Секъинати Гугъгъой фурт Солтан).

Гетъотӕ. Рагон таурӕхътӕмӕ гӕсгӕ, муггаги фиддӕл Гетъо Къамати гъӕумӕ раги кӕддӕр ӕригон биццеуӕй ӕрбафтудӕй Устур-Дигори гъӕуӕй. Еци биццеу, дан, Устур-Дигори адтӕй уӕсигӕс. Еубон уӕситӕ гъоцити хӕццӕ фӕййеу ӕнцӕ ӕма сӕ маддӕлти бададтонцӕ. Хабар и биццеу ӕ мадӕн радзурдта, ӕма ’й е ба фӕттӕрсун кодта, зӕгъгӕ, изӕри лӕгтӕ ку ӕрцӕуонцӕ, уӕд ӕй маргӕ кӕндзӕнӕнцӕ. И биццеу ӕцӕгӕйдӕр фӕттарстӕй ӕма ӕхе баримахста, уӕдта Устур-Дигори гъӕуӕй фӕллигъдӕй Къамати гъӕумӕ. Ами ’й кадӕр байуазӕг кодта. Ӕ хабар син ракодта, Устур-Дигори Гетъотӕй ке адтӕй, уой дӕр син загъта. Къаматтаг ӕй сӕхецӕй некумӕбал рауагъта, байзадӕй уонӕмӕ цӕргӕй, ном ибӕл исӕвардтонцӕи Гетъо. Гетъо Къамати гъӕуи ислӕг ӕй, уосӕ дӕр ракурдта, ӕма ин исӕнтӕстӕй цӕуӕт, ӕ муггаг ба байзадӕй Гетъоти номбӕл. Фиццагидӕр Гетъотӕй Къамати гъӕуи ка цардӕй, уонӕн сӕ ном неке гъуди кӕнуй, нӕ зонунцӕ Гетъой фиццаг цӕуӕти нӕмттӕ дӕр, фал, уонӕй ка исӕнтӕстӕй, етӕ ба финст ӕнцӕ нӕ республики Сӕйраг архиви 1889 анзи ӕрфинсти «Бийнонти хигъди».
Гетъоти муггагӕй архиви финст ӕнцӕ: Елбиздухъ Дигорухъи фурт, ӕ уосӕ Хайир, Огъуллуй кизгӕ, сӕ цӕуӕт: фурт Хаджеумар, уӕдта фондз кизги: Хадзихан, Сурме, Сабӕ (Елена) ӕма Дариа. Уони хӕццӕ ма финст ӕй Елбиздухъи ӕнсувӕр Елхъан.
(Гетъоти муггаги хабӕрттӕ финст ӕрцудӕнцӕ 1991 анзи Къамати гъӕуккаг 67-анздзуд Секъинати Губадий фурт Таймурази таурӕхъмӕ гӕсгӕ).

Ес ма уӕхӕн таурӕхъгӕнгутӕ дӕр, кӕцитӕ Устур-Дигори Гетъотӕ ӕма Къамати Гетъоти кӕрӕдземӕн тогӕй хӕстӕгбӕл нӕ нимайунцӕ, фал, хӕстӕг цӕмӕ гӕсгӕ не ’ййафунцӕ, уой исбӕрӕг кӕнун ба нин нӕ бантӕстӕй.
Кертибийтӕ. Туйгъанти Келеметӕн Кертибий адтӕй ӕ дуккаг уоси фурт. Адтӕй ин дууӕ хуӕри: Майрӕнхъӕз ӕма Хъурманхъӕз. Майрӕнхъӕз лӕгмӕ ӕрцудӕй Хӕнӕзи гъӕумӕ Химилонтӕмӕ, Хъурманхъӕз ба – Донифарси гъӕуккаг Кобегкатӕмӕ. Майрӕнхъӕзӕн Химилонтӕмӕ исӕнтӕстӕй фурт Уоразбий ӕма кизгӕ, еци кизгӕ лӕгмӕ ӕрцудӕй Чиколай гъӕуккаг Солитӕмӕ. Кертибий сувӕллонӕй цардӕй ӕ хуӕри хӕдзари Хӕнӕзи гъӕуи Химилонтӕмӕ. Уонӕмӕ исгъонбӕл ӕй, ислӕг ӕй. Туйгъантӕ Къамати гъӕуӕй сӕ цӕрӕнбунат ку раййивтонцӕ, уӕд Кертибий ӕрцардӕй Туйгъанти цӕрӕнти, Заурбегти мӕсуги (еци мӕсуг уӕдӕй ардӕмӕ нимад цӕуй Кертибийти мӕсугбӕл). Ами цӕргӕй, Кертибий ӕ муггаг искодта ӕхе номбӕл, Кертибийтӕбӕл, уосӕ ракурдта, фал ин еци уосӕй цӕуӕт не ’сӕнтӕстӕй. Ӕхемӕ райста ӕ хуӕрифурт Химилонти Уоразбиййи.
Уоразбиййӕн Кертибий уосӕ ракурдта Гецати кизги, Дайху, зӕгъгӕ. Уомӕй ин исӕнтӕстӕй цуппар фурти: Нӕуӕг, Тӕта, Афӕхъо ӕма Асабег, уӕдта ӕртӕ кизги: Борӕхан (лӕгмӕ ӕрцудӕй Дзоблати Гӕмурзӕмӕ), Зурмӕ ӕма Аззӕ. Кӕд Уоразбий ӕхуӕдӕг, уӕдта ӕ цӕуӕт адтӕнцӕ Химилонтӕй, уӕддӕр сӕ муггаг ба ниууагътонцӕ Кертибийтӕбӕл. Кертибий ку рамардӕй, уӕд Уоразбиййи цӕуӕт ба фӕллигъдӕнцӕ Чиколай гъӕумӕ.
Кертибийти Кертибий адтӕй ӕгас Дигоргоми дӕр зонгӕ ӕма кадгин лӕг, хуарз зудта фольклор, берӕ рагон таурӕхътӕ, зартӕ, ӕгъдӕуттӕ ӕма сӕ ӕ рӕстӕги хӕлеу кодта адӕми ӕхсӕн.
(Кертибийти муггаги равзурди цубур истори радзурдтонцӕ 1965 анзи Чиколай гъӕуи цӕрӕг 95-анздзуд Кертибийти Уорази фурт Тӕта, 1992 анзи ба – Дзӕуӕгигъӕуи горӕти цӕрӕг 64-анздзуд ахургӕнӕг Дзоблати Гӕмӕрзи фурт Мӕхӕмӕт).

Магкитӕ. Магкитӕн сӕ фиццаг фидӕ Уӕллагири коми кедӕр хӕццӕ фӕттоггин ӕй ӕма ӕрбалигъдӕй Дигори коммӕ. Ами еу къуар рӕстӕгути ӕхе римахста хуӕнхти, уӕдта цӕрунмӕ ба ӕрсабур ӕй Къамати гъӕуи. Ӕ муггаг нӕ раййивта. Уӕллагири комӕй ци муггаг рахаста, уой ирон Магкетӕ Дигори исхудтонцӕ Магкитӕ.
Магкий-фурт Къамати гъӕуи уосӕ ракурдта ӕма бийнонти хецау иссӕй, фӕззиндтӕй ин цӕуӕт, цӕуӕти цӕуӕт. Фал еугур муггаги лӕг-адӕм халери незӕй фӕссӕйгӕнцӕ ӕма рамардӕнцӕ, байзадӕй ма сӕмӕ се ’хуӕрст лӕгтӕй кадӕртӕ. Еци ихуӕрст лӕгтӕй сӕ еу Магкитӕй еу силгоймаги хӕццӕ ӕрцардӕй, ӕма ин фӕззиндтӕй цӕуӕт – фурттӕ ӕма кизгуттӕ. Уони фӕрци Магкити муггаг нӕ бабун ӕй. Сӕ фиццаг фурт, дан, адтӕй Гасай, уой фурт ба – Саввӕ, Саввӕн – Басил, уомӕн ба – Цӕппо, Зӕза ӕма Нӕуӕг, Цӕппойӕн – Гӕлӕу ӕма уой цӕуӕт, уӕдта – цӕуӕти цӕуӕт.
Магкитӕ берӕ рӕстӕгути фӕццардӕнцӕ Къамати гъӕуи, 1927 ӕма 1929 ӕнзти ба фӕллигъдӕнцӕ будурмӕ, Ӕхсӕрисӕри гъӕумӕ.
(Магкити муггаги равзурди хабӕрттӕ радзурдтонцӕ Къамати гъӕуи раздӕри цӕргутӕ, Дзӕуӕгигъӕуи горӕтӕгтӕ 89-анздзуд Хохти Фацбаййи фурт Михал дзурдта 1986 анзи, уӕдта 1991 анзи – Магкити Гӕлӕуи фурт Саулӕг – 73-анздзуд).

Синатӕ. Муггаги фиццаг фиддӕл адтӕй Цинатӕй. Дигори коммӕ Къамати гъӕумӕ исӕфтудӕй сувӕллонӕй. Ами ’й еу хӕдзари бийнонтӕ исгъонбӕл кодтонцӕ, уонӕмӕ ислӕг ӕй ӕма си куста. Фӕстагдӕр ӕ лӕги карӕни ӕ фусунти фӕрци уосӕ ракурдтай ӕма хецӕнӕй ӕрцардӕй. Ӕ муггаг ба ӕхе номбӕл, Синатӕбӕл, искодта. Уотемӕй Къамати гъӕуи фӕззиндтӕй Синати муггаг.
Синайӕн Къамати гъӕуи исӕнтӕстӕй цӕуӕт, уӕдта цӕуӕти цӕуӕт, фал син сӕ нӕмттӕ ба некебал гъуди кӕнуй. Синай цӕуӕти цӕуӕт адтӕнцӕ: Дрис, ӕ фурт Микъала, Хъубади ӕма уой ӕнсувӕр Хъудайнат. Уонӕн дӕр Къамати гъӕуи адтӕй фурттӕ ӕма кизгуттӕ. Фӕстагмӕ сӕ муггаги адӕм фӕффулдӕр ӕнцӕ, сӕ хумзӕнхитӕ син нӕбал фагӕ кодтонцӕ ӕма цардӕнцӕ мӕгурӕй. Хуӕздӕр ӕнгъӕлдзау сӕ цӕрӕнбунат фӕстӕдӕр гъӕуӕй раййивтонцӕ Тауитти синхмӕ хӕстӕг, Айгомуги дони рахес фарси тегъӕмӕ. Ами дӕр сӕ цард нӕ фӕххуӕздӕр ӕй, сӕ уавӕртӕ никкидӕр фӕллӕгъуздӕр ӕнцӕ, уӕрдун дӕр сӕмӕ нӕ зилдӕй. Тауитти цӕргутӕ (Тауитти Хъайтухт ӕма ӕнд). Синатӕн фӕттӕрегъӕд кодтонцӕ ӕма син сӕ синхи ӕрцӕруни барӕ равардтонцӕ. Ами Синати адӕми цард еу минкъий фӕххуӕздӕр ӕй, хумзӕнхитӕ ӕма син игуӕрдӕнтӕ дӕр равардтонцӕ. Фал уӕддӕр ами дӕр сӕ муггаг нӕ нийвулдӕй. Муггаги адӕм не ’сберӕ ӕнцӕ.
(Синати муггаги равзурди хабар финст ӕрцудӕй 1991 анзи, 63-анздзуд Темирати Дзакъулий фурт Заурбеги таурӕхътӕмӕ гӕсгӕ. Заурбег ба таурӕхъ фегъуста зӕронд лӕг Тауитти Темурчийӕй. Муггаги рагон цӕргути нӕмттӕ ба исфинстан нӕ республики Сӕйраг архиви финст 1899 анзи ӕрфинсти бӕрӕггӕнӕнтӕмӕ гӕсгӕ).

Тауиттӕ. Тауиттӕ, Дедегкатӕ ӕма Къеурости (Къеурозтӕ-Къевростӕ) муггӕгти равзурди туххӕй ес рагон таурӕхъ. Аци муггӕгтӕн, дан, сӕ фиддӕл Тауит (Давид) Раздӕр цардӕй Гурдзий, уордигӕй ба ин цӕмӕдӕр гӕсгӕ ледзгӕ ӕрцудӕй. Ралигъдӕй ӕма фиццаг рацардӕй Уӕллагири коми гъӕутӕй кӕмидӕр, уой фӕсте ба уордигӕй ралигъдӕй Дигори коммӕ ӕма ами ба ӕрцардӕй Къамати гъӕуи. Ӕ муггаг ӕхе номбӕл искодта – Тауиттӕбӕл. Уотемӕй Къамати гъӕуи фӕззиндтӕй Тауитти муггаг. Тауитӕн ӕ фиццаг уосӕй исӕнтӕст дууӕ фурти: Дедег ӕма Къеурос. Хестӕр фуртӕн, дан, Дедегки ном равардтонцӕ, деденгутӕ берӕ ке уарзта, уомӕ гӕсгӕ, Къеуросӕн ба аци ном лӕвӕрд ӕрцудӕй фӕстӕдӕр, ӕндӕр гъуддагмӕ гӕсгӕ (идарддӕр ин ӕ кой кӕндзинан).
Дедег ӕма Къеурос ку ислӕгтӕ ӕнцӕ, уӕд уоститӕ ӕрхудтонцӕ ӕма ӕрцардӕнцӕ хецӕн хӕдзӕрттӕй (бийнонтӕй) Къамати гъӕуи. Къуар рӕстӕги си фӕццардӕнцӕ, уӕдта ӕртӕ муггаги дӕр сӕ цӕрӕнбунӕттӕ Къамати гъӕуӕй раййивтонцӕ, Тауитти синхи ном лӕвӕрд ци бунатӕн ӕрцудӕй, уордӕмӕ. Муггӕгти адӕм Тауитти синхи дӕр дзӕвгарӕ рӕстӕг рацардӕнцӕ, уой фӕсте ба Къеуростӕ фӕллигъдӕнцӕ Киристонгъӕумӕ, Дедегкатӕ ба – Чиколамӕ. Тауит ба ӕ дуккаг уоси цӕуӕти хӕццӕ цӕргӕ байзадӕй сӕ синхи.
Тауити (Давиди) дуккаг фуртӕн Къеуроси ном цӕмӕ гӕсгӕ лӕвӕрд ӕрцудӕй, уой туххӕй ес таурӕхъ. Фӕссӕйгӕ ’й Къеурос. Бафтудӕй ибӕл хуӕлмаги нез, ӕ сӕр, ӕ бауӕр ниггӕбӕр ӕнцӕ. И нез иннетӕбӕл ку бафтуйа, уомӕй фӕттарстӕнцӕ, ӕма ’й Тауиттӕ сӕхецӕй рахецӕн кодтонцӕ. Загътонцӕ, и незӕн исдзӕбӕх кӕнун ами нӕбал ӕнгъезуй ӕма ин ести бакӕнун гъӕуй. Рарвистонцӕ ’й фусти къуари хӕццӕ хонхи бӕрзондмӕ, Устурфӕзи фонси хезнитӕмӕ. Сӕхуӕдтӕ ба ин ниффӕдзахстонцӕ, цӕмӕй ӕ бауӕр, ӕ цӕсгом исарстайдӕ нӕзи бӕласи къеуӕй. Къеуӕ ӕма, дан, кӕдзос уӕлдӕфӕй и ӕнамонд незӕй исдзӕбӕх уодзӕнӕй.
Ци гӕнӕн ма адтӕй и ӕригон биццеуӕн, рандӕ ’й ӕ фусти къуари хӕццӕ Устурфӕзӕмӕ. Куд ин фӕдзахстонцӕ Тауитти хестӕртӕ, уотӕ нӕзи къеуӕй ӕ бауӕр ӕма ӕ цӕсгом исарста. Уомӕ гӕсгӕ, дан, ӕрцудӕй лӕвӕрд и биццеуӕн Къеуроси ном дӕр.
Къеурос ӕ фусти къуар Устурфӕзи гъуд кодта, бонӕй сӕ хизта будурти, ӕхсӕвӕ ба сӕ скъӕти бафснайдӕ.
Еубон, дан, фустӕ рӕфтон бадт ку искодтонцӕ, уӕд Къеурос ба бадтӕй ӕрдози еу устур дорбӕл, е ’намонд царди туххӕй сагъӕстӕгӕнгӕ. Уотемӕй, дан, имӕ еу зӕронд лӕг ӕрбацудӕй. Кӕрӕдзебӕл бацийнӕ кодтонцӕ, уӕдта ’й и лӕг фӕрсуй, ци косуй ами ӕма цӕбӕл тухсуй. Биццеу ин ӕ хабӕрттӕ радзурдта, ӕма ’й зӕронд лӕг ку балӕдӕрдтӕй, уӕд ин фӕттӕрегъӕд кодта. Цӕугӕ ку кодта, уӕдта ин и лӕг загъта, цӕмӕй биццеу мабал тухстайдӕ. Дӕ гъуддӕгтӕ хуарз уодзӕнӕнцӕ, мабал тухсӕ, зӕгъгӕ. И зӕронд лӕг и биццеуи разӕй рандӕ ’й. Уой фӕсте ба, ӕцӕгӕйдӕр, ӕ гӕбӕртӕ ӕ бауӕрӕй ӕгъзӕлун ӕрдӕмӕ фӕцӕнцӕ, бауӕр дзӕбӕх кӕнун райдӕдта ӕма цалдӕр бонемӕ хуӕлмагӕй искӕдзос ӕй. Ӕрдзӕбӕх ӕй, зӕгъгӕ, уой ку балӕдӕрдтӕй, уӕд еубон ӕ фусти къуар ӕ разӕй фӕккодта ӕма сӕ Къамати гъӕуи ниммедӕг кодта. Ӕ фидӕ, и хӕдзари бийнонтӕ ӕма гъӕуи цӕргутӕ Къеуроси ӕнӕнезӕй ку фӕууидтонцӕ, уӕд син ӕхцӕуӕн куд нӕ адтайдӕ. Загътонцӕ, зӕгъгӕ, и биццеуи ка исдзӕбӕх кодта, еци зӕронд лӕг адтӕй Сугъзӕрийнӕ базургин Уасгерги. Уомӕ гӕсгӕ ба уой фӕсте Тауиттӕ, Дедегкатӕ ӕма Къеурости муггӕгтӕ еци бонӕй фӕстӕмӕ, Устурфӕзи ци дорбӕл бадтӕй Къеурос ӕма зӕронд лӕг кумӕ бацудӕй, еци бунат кувддонӕ искодтонцӕ ӕма си алли анз дӕр еу хатт кувдтитӕ кӕниуонцӕ. Тауитти муггагӕй сӕ синхи ка цардӕй, уонӕн сӕхе ӕма сӕ нӕмттӕ некебал зонуй, фал син ка исӕнтӕстӕй, уони цӕуӕт ба 1899 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Тауитти Елхъани фурт Елбиздухъ, уой фурттӕ: Темурухъ, Муха ӕма Хазбий, уӕдта Гетӕгъӕзи фурт Бекмӕрза (Гетӕгъӕз ба адтӕй Хамӕзай фурт). Цардӕнцӕ ма си Хъайтухъи фурт Налухъ, Геуӕрги ӕма Абисал.
(Тауиттӕ, Дедегкатӕ ӕма Къеурости муггӕгти равзурди цубур истори финст ӕрцудӕй 1991 анзи Фӕрӕскъӕтти раздӕри гъӕуккаг, Дзӕуӕгигъӕуи горӕти цӕрӕг 63-анздзуд Темирати Дзакъулий фурт Заурбеги таурӕхъмӕ гӕсгӕ, Заурбег ба таурӕхъ фегъуста раздӕр 90-анздзуд Тауитти Темурчийӕй).

Тотойтӕ. Муггаг Къамати гъӕумӕ ӕрбафтудӕй синхаг гъӕу Уӕхъӕцӕй. Муггаги фиццаг фидӕ Тотой адтӕй Уӕхъӕци гъӕуккаг Баслухъи фурт. Адтӕй ма ин цалдӕр ӕнсувӕри, уӕдта уонӕн фурттӕ. Еци ӕнсувӕртӕ ӕма сӕ фуртти цард куд адтӕй, уой туххӕй лӕмбунӕгӕй дзубанди уодзӕнӕй, Уӕхъӕци гъӕуи цӕрӕг муггӕгти равзурди хабӕрттӕ ку кӕнӕн, уӕд.
Тотойтӕ Къамати гъӕумӕ фӕллигъдӕнцӕ, уоми ба кедӕр хӕццӕ фӕттоггин ӕнцӕ ӕма уомӕ гӕсгӕ ардигӕй дӕр фӕллигъдӕнцӕ будурмӕ. Сӕ еуетӕ – Дур-Дури гъӕумӕ, иннетӕ ба – Кетӕмӕ. 
Тотойтӕ, дан, Дигори комӕй нӕ фӕллигъдайуонцӕ будурмӕ, се ’нсувӕртӕ (Тӕкъотӕ, Хадатӕ, Байхъултӕ, Цӕллатӕ ӕма иннетӕ) син се ’нхуси хай ку бакодтайуонцӕ, уӕд. Тог бафедауни ӕгъдӕуттӕ ӕ фиди фурттӕ хуарз лӕдӕрдтӕнцӕ, фал сӕхе ӕнӕ лӕдӕрӕг искодтонцӕ, неци ӕнхус син фӕцӕнцӕ.

Хъарадзаутӕ. Муггаг исӕнтӕстӕй Дигори коми, Мӕхчески гъӕуи. Муггаги фиддӕл Хъарадзау адтӕй ӕлдар Баделий кизги фурт (Баделиатӕн сӕ хуӕрифурт).
Хъарадзауи фидӕ адтӕй Къамати гъӕуккаг, фал уомӕн ӕ муггаг кӕмӕй адтӕй, уӕдта ӕ ном куд хундтӕй, уони ба ин нӕ базудтан, ӕ мади ном (Баделий кизги ном) куд хундтӕй, уой дӕр нин неке загъта.
Хъарадзау Къамати гъӕуи исгъонбӕл ӕй, ислӕг ӕй, ӕнзтӕмӕ гӕсгӕ ин афонӕ ку иссӕй, уӕдта уосӕ ракурдта ӕма бийнонти хецау иссӕй. Ӕ муггаг ба ӕхе номбӕл, Хъарадзаутӕбӕл, искодта. Уотемӕй Къамати гъӕуи фӕззиндтӕй Хъарадзаути муггаг. Хъарадзауӕн Къамати гъӕуи исӕнтӕстӕй цӕуӕт, фал, ӕ фиццаг цӕуӕт катӕ адтӕнцӕ, уой ба бӕлвурдӕй неке зонуй. Еуетӕ дзорунцӕ, зӕгъгӕ, ӕ фиццаг фурт адтӕй Алимӕрза, уой фурт – Сафар-Али, Сафар-Алиййи фурт ба – Мисирбий.
Хъарадзаутӕ Баделиати фӕрци адтӕнцӕ гъӕздуг, Къамати гъӕуи алливарс син адтӕй хумзӕнхитӕ ӕма игуӕрдӕнтӕ хуарз рауӕнти, ами фӕццардӕнцӕ берӕ рӕстӕгути, уӕдта фӕллигъдӕнцӕ будурмӕ, Кети гъӕумӕ. Кети цӕргутӕн Мӕздӕгмӕ ледзгӕ ку ӕрцудӕй, уӕд Хъарадзаути адӕм дӕр фӕллигъдӕнцӕ Мӕздӕгмӕ. Фал Мисирбиййи мадӕ ба нӕ бакумдта, ӕ сувӕллон Мисирбиййи хӕццӕ фӕстӕмӕ ӕрбалигъдӕй Дигори коммӕ ӕма бабӕй ӕрцардӕй Къамати гъӕуи. Мисирбий дӕр Къамати гъӕуи исгъонбӕл ӕй, ислӕг ӕй. Арӕх цӕуидӕ балций тухгӕнгути хӕццӕ ӕма уой фӕрци мулкӕй исгъӕздуг ӕй. Мисирбиййи бон иссӕй Къамати ӕлдӕрттӕй балхӕнун зӕнхитӕ будури. Балхӕдта ӕма ӕд бийнонтӕ фӕллигъдӕй, ӕрӕгиау сӕхе номбӕл ци гъӕу исхудтонцӕ, Хъарадзаутӕ, зӕгъгӕ, уордӕмӕ, Кети цори, нури Хӕзнидони бунати.
Калой-фурти финст нӕ ӕууӕндун кӕнуй, ӕцӕгӕйдӕр Хъарадзаути муггаг раздӕр рӕстӕгути Дигори коми Къамати гъӕуи ке цардӕй, сӕ муггаги адӕм гъӕздуг ке адтӕнцӕ, фӕстагмӕ ба Хъарадзаути гъӕуи ке ӕрцардӕнцӕ, уобӕл.
Уӕлдӕр дзурдтан, зӕгъгӕ, Хъарадзауи фиццаг цӕуӕт катӕ адтӕнцӕ, уой некебал зонуй, фал уони цӕуӕт, кенӕ цӕуӕти цӕуӕт ба 1859 анзи адтӕнцӕ Тенгизи фурт Хъарадзау, уой фурт Бурнац, Бурнаци фурттӕ – Къурӕск, Сафар-Али, Алий ӕма Бурнац (ӕ фиди ном ин равардтонцӕ), уӕдта Мисирбий. Мисирбиййи уосӕ ба адтӕй къуссуйаг ӕлдӕрттӕ Хъарабугъати кизгӕ. Хъарадзаути муггагмӕ ма адтӕй еу лӕг Ислам, уой фурттӕ ба адтӕнцӕ: Къулчук, Биаслан, Аслӕнбег, Хъубади, Адулгерий ӕма Аслӕнгерий.
Ранимад ӕнсувӕрти фиддӕлтӕй еуетӕ исӕнтӕстӕнцӕ Дигори коми Къамати гъӕуи, иннетӕ ба – Хъарадзаути гъӕуи. Хъарадзаути муггагӕй Къамати гъӕуи рагӕй фӕстӕмӕ дӕр цӕрӕг нӕбал адтӕй, Хъарадзаути гъӕуӕй уой фӕсте дӕр беретӕ фӕллигъдӕнцӕ Мӕздӕгмӕ, уӕдта нӕ Иристони иннӕ гъӕутӕ ӕма горӕттӕмӕ. Адтӕй си уӕхӕнттӕ дӕр, кӕцитӕ раги кӕддӕр фӕллигъдӕнцӕ Турки бӕстӕмӕ.
Феппайуйнаг. Нӕ Иристони цӕргутӕй, ӕвӕдзи, берӕ нӕ уодзӕнӕй, Хъарадзаути Мисирбиййи хабӕрттӕ ка нӕ фегъуста, уӕхӕнттӕ.
Мисирбий, дан, арӕх цӕуидӕ балций синхаг кӕмттӕмӕ ӕ къуари хӕццӕ мулк ӕма фонс райсунмӕ. Фал, дан, еухатт (фӕстаг хатт) ӕ къуари хӕццӕ Уӕллагири коммӕ мулк ӕма фонс райсунмӕ балций ку фӕццудӕй, уӕд Бизи гъӕуи топпи фатӕй мӕлӕтдзаг цӕф фӕцӕй ӕма еци цӕфӕй, фӕстӕмӕ ӕздӕхгӕй, фӕндагбӕл рамардӕй. Цӕфӕй, дан, ӕй е ’мбӕлттӕ рахастонцӕ Дигори коммӕ, уоми ба ’й бахастонцӕ Къамати гъӕуи е ’схӕссӕг мадӕмӕ. Еци силгоймаг ӕй багъуд кодта, уӕдта ’й галти уӕрдунбӕл фӕлласун кодта сӕхемӕ Хъарадзаути гъӕумӕ. Гъӕумӕ ’й нӕма нилластонцӕ, уотемӕй рамардӕй, ӕма ’й дуккаг бон, ӕхе фӕдзӕхстмӕ гӕсгӕ, Хъарадзаути гъӕуи цӕргутӕ байвардтонцӕ, ӕ уод кӕми исиста, еци рауӕн – Елхъабанти будури. Ӕ цирти бунат ма абони дӕр бӕрӕг ӕй, исзадӕй ибӕл кӕрдту бӕласӕ, адӕм еци бӕласӕ абони дӕр хонунцӕ «Мисирбиййи бӕласӕ».
(Хъарадзаути муггаги равзурди цубур истори финст ӕрцудӕй Мӕхчески гъӕуккаг, зӕронд ахургӕнӕг Хохти Фацбаййи фурт Михали ӕма Дзӕуӕгигъӕуи горӕти цӕрӕг Хъарадзаути Дзастемури таурӕхътӕмӕ гӕсгӕ. Муггаги адӕми цӕргути нӕмттӕ ба исфинстан нӕ республики Сӕйраг архиви бӕрӕггӕнӕнтӕмӕ гӕсгӕ.

Будтутӕ. Муггаги фиддӕл Будту адтӕй Хъарадзаути Мисирбиййи фурт, исӕнтӕстӕй Мисирбиййӕн ӕ номбӕл (дуккаг) уосӕй. 
Будтути хестӕртӕ куд дзорунцӕ, уомӕ гӕсгӕ Мисирбий номбӕл уостити ӕрхудта Хъарадзаути гъӕуи цӕргӕй. Уонӕй ӕ фиццаг уосӕй Мисирбиййӕн исӕнтӕстӕй фурт Будту (ӕ ном, дан, ӕндӕр куддӕр хундтӕй, фал ин Будтуй ном ба равардтонцӕ е ’уӕнгти кондмӕ гӕсгӕ). Иннӕ номбӕл уосӕй дӕр Мисирбиййӕн адтӕй фурт Бурнац.
Будту ӕма Бурнац Хъарадзаутӕмӕ ку раустуртӕ ӕнцӕ, уӕд се ’хсӕн арӕх рауайдӕ хъаугъатӕ, нӕ федудтонцӕ кӕрӕдзей хӕццӕ, уомӕ гӕсгӕ ба Мисирбий ӕригон лӕхъуӕн Будтуй ӕ мади хӕццӕ фӕлласта цӕрунмӕ Дур-Дури гъӕумӕ (Рӕзбунмӕ). Уоми син цӕрӕн хӕдзарӕ исарӕун кодта – уосонгӕ. Рӕзбуни гъӕуи цӕйбӕрцӕ рӕстӕг рацардӕнцӕ мадӕ ӕма ӕ фурт Будту, уой некебал зонуй, фал фӕстагдӕр ба ӕрбалигъдӕнцӕ Чиколай гъӕумӕ. Уоми Будту ӕ муггаг ӕхе номбӕл искодта (ӕлдӕрттӕ Хъарадзаути муггаги ном син райсун не ’нгъизтӕй).
Уотемӕй Чиколай гъӕуи фӕззиндтӕй Будтути муггаг.
Будтуйӕн Чиколай гъӕуи адтӕй цӕуӕт. Цӕукъати кизгӕй ин исӕнтӕстӕй фондз фурти: Дзабе, Барӕсбий, Минболат, Сарӕбий ӕма Сланихъо, уӕдта дууӕ кизги: Гизӕ ӕма Гуда.
Будтуй цӕуӕти цӕуӕт адтӕнцӕ:
Дзабейӕн Иналти кизгӕй адтӕй цуппар фурти: Хъубади, Хъасболат, Иса ӕма Муса (фӕӕнттӕ), уӕдта дууӕ кизги: Нагъуӕ (Темурти уосӕ) ӕма Гуӕсӕма (Кертанти уосӕ).
Барӕсбиййӕн Саукуйти кизгӕй исӕнтӕстӕй авд фурти: Гена, Гӕмӕти, Муха, Омар, Хушин, Тазе ӕма Тӕтӕрхъан, уӕдта еунӕг кизгӕ Гуӕсӕхан (Хъӕбӕлоти уосӕ).
Минболат (ӕ уосӕ ке кизгӕ адтӕй, уой ин феронх киндӕй), адтӕй ин еунӕг фурт – Бекир ӕма дууӕ кизги: Гӕдзо (Темурти уосӕ) ӕма Дзалу (Махъоти уосӕ).
Сарӕбий (Махъоти сиахс), ӕ цӕуӕт адтӕнцӕ цуппар фурти: Муха, Габаче, Куцук ӕма Дзегко, уӕдта кизгӕ Куку (Гуӕцӕлти уосӕ). Куцук ӕма Дзегкойӕн цӕуӕт не ’сӕнтӕстӕй.
Будтуй фӕндзӕймаг фурт Сланихъойӕн дӕр адтӕй цуппар фурти: Даукуй, Мӕза, Мӕхӕмӕт ӕма Дзаге.
Ранимад ӕнсувӕртӕн дӕр Чиколай гъӕуи цӕргӕй ӕнтӕстӕй цӕуӕт ӕма цӕуӕти цӕуӕт, фурттӕ ӕма кизгуттӕ. Фӕстагмӕ муггаги адӕм нимӕдзӕй фӕффулдӕр ӕнцӕ, фӕззиндтӕй Будтутӕй Чиколай гъӕуи цалдӕр хӕдзари.
Муггаги хестӕр цӕргути фӕлтӕртӕ ма абони дӕр цӕрунцӕ: Чиколай гъӕуи, Дзӕуӕгигъӕуи горӕти, Лескени, Кӕсӕг-Балхъари...
Будтути муггагмӕ адтӕй, муггагӕн устур кадӕ ка искодта, уӕхӕнттӕ, уонӕй сӕ еу адтӕй Сарӕбиййи фурт Муха. Муха Октябри революций рӕстӕги куд революций архайгутӕй еу, тох кодта уорсити нихмӕ нӕуӕг цард исаразунбӕл, фӕммардӕй 1919 анзи.
Будтути Хъасболати кизгӕ Тамарӕ Устур Фидибӕсти тутъди (1941–1945 ӕнзти) афицери чини бӕгъатӕрӕй тох кодта немуцаг фашистти нихмӕ, уоми ӕ цард равардта адӕми сӕрбӕл, фӕцӕй цӕф командири ервӕзун кӕнгӕй.
Муха ӕма Тамарӕ бӕгъатӕрӕй сӕхе ке бавдистонцӕ, Муха граждайнаг тугъди, Тамарӕ ба Устур Фидибӕсти тугъди немуцаг фашистти нихмӕ тохгӕй, уой кадӕн сӕбӕл устур Чиколай гъӕуи цӕргутӕ искодтонцӕ зартӕ.
(Будтути муггаги равзурди цубур истори радзурдта 1992 анзи Чиколай гъӕуи цӕрӕг 76-анздзуд зӕронд ахургӕнӕг Будтути Тазей фурт Сулейман).

Хохтӕ. Хохти муггаги фиддӕл Хох исӕнтӕстӕй Уӕллагири коми Мизури гъӕуи Ос-Бӕгъатӕри фурт Хъусӕгони фурт Цъӕхили къабазӕй. Цъӕхили ӕртиккаг фуртӕй исӕнтӕстӕй фурт Дзиу, Хох ба адтӕй Дзиуи хестӕр фурт Сӕхӕни лӕхъуӕн. Хох ӕ лӕги карӕни ӕ муггаг ӕхе номбӕл, Хохтӕ, зӕгъгӕ, искодта, уосӕ ракурдта ӕма ӕ бийнонти хӕццӕ цардӕй Мизури гъӕуи, адтӕй ин цӕуӕт ӕма цӕуӕти цӕуӕт.
(Хохти муггаги равзурди цубур истори финст ӕрцудӕй 1992 анзи Дзӕуӕгигъӕуи горӕти цӕрӕг Хъайттати Хъайтмурзи таурӕхъмӕ гӕсгӕ. Таурӕхъ мухургонд ӕрцудӕй 1992 анзи). 

Нур ба, Хохти муггаг Къамати гъӕуи куд фӕззиндтӕй, уой туххӕй. Таурӕхъ радзурдтонцӕ муггаги хестӕртӕ.
Уӕллагири Уӕллаг Мизури цӕрӕг Хохти ӕригон лӕхъуӕн Гӕуиси къохӕй раги кӕддӕр ӕнӕбари мард фӕцӕй ӕхе карӕн Цӕгӕрати биццеу. Уомӕ гӕсгӕ ба Гӕуисӕн Мизури гъӕуӕй ледзгӕ ӕрцудӕй, ӕма ӕрбалигъдӕй Дигори коммӕ. Ами еу къуар рӕстӕги ӕхе фӕрримахста, фал ӕй уой фӕсте ба Скъодтати синхӕй еу лӕг байуазӕг кодта. Гӕуис Скъодтатӕмӕ цардӕй, фиййау син хаттӕй, уӕдта син ӕндӕр куститӕ дӕр кодта. Ку ислӕг ӕй, уӕд ин уосӕ ракурдтонцӕ Къамати гъӕуккаг Байхъулти кизги. Фӕстагмӕ Гӕуис Скъодтати синхӕй фӕллигъдӕй Къамати гъӕумӕ. Ӕхецӕн хӕдзарӕ исаразта, ӕ каййестӕ Байхъулти цори. Фӕззиндтӕй ин цӕуӕт, уонӕн сӕ еуей ном хундтӕй Мальчик. Мальчиккӕн ба исӕнтӕстӕй цуппар фурти: Гуйман, Фацбай ӕма Майрӕн. Ранимад ӕнсувӕртӕ Къамати гъӕуи Хохти муггаги фӕлтӕртӕн, Гӕуиси нӕ нимайгӕй, адтӕнцӕ сӕ фиццаг фиддӕлтӕ.
(Къамати гъӕуи цӕрӕг Хохти муггаги хабӕрттӕ радзурдта 1990 анзи Къамати гъӕуи раздӕри цӕрӕг, Дзӕуӕгигъӕуи горӕттаг 73-анздзуд Секъинати Гугъой фурт Солтан).

Цӕлкостӕ. Муггаги фиддӕл Цӕлкос адтӕй Къубуси Къамати гъӕуи цӕрӕг Гада ӕма Дигой ӕнсувӕр, етӕ уоми сӕ муггӕгтӕ искодтонцӕ сӕхе нӕмттӕбӕл – Гадатӕ ӕма Диготӕ. Цӕлкос ба ӕрцардӕй Ӕндаг Къамати, уосӕ ракурдта ӕма бийнонти хецау иссӕй, ӕ муггаг ба е дӕр ӕхе номбӕл искодта.
Цӕлкосӕн ӕ фиццаг цӕуӕти нӕмттӕ куд хундтӕнцӕ, уӕдта ин ка исӕнтӕстӕй, уони некебал зонуй, фал уонӕн катӕ исӕнтӕстӕй етӕ ба 1899 анзи ӕрфинстити бӕрӕггӕнӕнтӕмӕ гӕсгӕ адтӕнцӕ: Гозой фурт Гуйман – 36-анздзуд, Хъамболай фурт Хазбий – 35-анздзуд ӕма Гӕуиси фурт Мальчик.
Аци ӕнсувӕртӕн дӕр Къамати гъӕуи исӕнтӕстӕй цӕуӕт – фурттӕ ӕма кизгуттӕ. Уоми цӕргӕй, фӕстагмӕ Цӕлкости адӕм нимӕдзӕй фӕффулдӕр ӕнцӕ ӕма 1930 анзи Къамати гъӕуӕй сӕ цӕрӕнбунат раййивтонцӕ будурмӕ: сӕ фулдӕртӕ – Сурх-Дигори гъӕумӕ, иннетӕ ба – Киристонгъӕумӕ.
(Цӕлкости муггаги равзурди цубур истори радзурдтонцӕ: 1990 анзи, Къамати гъӕуи цӕрӕг 67-анздзуд Секъинати Губадий фурт Таймураз, 1991 анзи ба Къамати гъӕуи раздӕри цӕрӕг 75-анздзуд Гадати Кермен).

УӔХЪӔЦӔ

Уӕхъӕци гъӕу ӕвӕрд ӕй Сонгути дон ӕма паддзахи надӕн сӕ галеу фарс, Галаузи донӕн ба – ӕ рахес фарс. Гъӕу ӕй Мӕхческӕ ӕма Къамати гъӕутӕмӕ 2–3 километри идарддӕр хонсарӕрдӕмӕ. 
Уӕхъӕци гъӕуӕн ӕ хонсарӕрдигӕй ес бӕрзонд къулдун (Узунӕги тегъӕ), идарддӕр ба Сау хонхи бӕрзӕндтӕ. Еци хонх зумӕги бӕнтти хор нихгӕнуй, ӕма гъӕуи ӕрдӕг дууӕ къуӕрей дӕргъци фӕууй ӕнӕ хор.
Политикон ӕма социалон ӕгъдауӕй Уӕхъӕци гъӕу рагон рӕстӕгути ахӕста устур бунат. Раздӕр рӕстӕгути гъӕуи ном адӕм худтонцӕ «Авд Уӕхъӕци», зӕгъгӕ, уой туххӕй ӕма адтӕй авд гъӕуей унаффӕгӕнӕн бунат (Нихӕс). Ами гъӕутӕй ӕрвист хестӕр лӕгтӕ, рӕстӕгӕй-рӕстӕгмӕ ӕрӕмбурд уиуонцӕ ӕма си тӕрхонтӕ хастонцӕ адӕми цард хуӕздӕр кӕнуни туххӕй, лух си кодтонцӕ тугъдон фарстатӕ ӕма ӕндӕртӕ. Фиццагдӕр, дан, «Авд Уӕхъӕци» хестӕртӕ рахастонцӕ унаффӕ, цӕмӕй тог райсуни бӕсти тоггинтӕ тоги цитӕ кодтайуонцӕ зиангун муггагӕн, – е ба адтӕй бафедауни бӕрӕггӕнӕн дууӕ муггагей ӕхсӕн.
Уӕхъӕци гъӕу Дигори коми ӕй тӕккӕ рагондӕр гъӕутӕй сӕ еу. Уой туххӕй бӕрӕггӕнӕнтӕ ӕнцӕ рагон мӕсгутӕ, уӕдта гъӕуи алливарс уобӕйттӕ, рагон уӕлмӕрдтӕ ӕма циртдзӕвӕнтӕ.
Гъӕуи астӕу ци дууӕ устур мӕсуги ес, уонӕй сӕ еуей Цакъоти адӕм сӕхе хонунцӕ, иннӕ адӕм ба зӕгъунцӕ, зӕгъгӕ, дан, еци мӕсуг исаразтонцӕ Туйгъантӕ, Цакъотӕ ба си ӕрцардӕнцӕ, Туйгъантӕ будурмӕ ку фӕллигъдӕнцӕ, уӕд уой фӕсте. Миндзайти мӕсуг ке хонунцӕ адӕм, е дӕр Миндзайти нӕ адтӕй, ӕндӕр кедӕр адтӕй, фал, ке мӕсуг адтӕй, ка ’й исаразта, е ба абони уалӕнгӕ дӕр бӕрӕггонд нӕма ӕрцудӕй.
Уӕхъӕци цӕргути уавӕртӕ Тъӕпӕн Дигори Хонсари гъӕути цӕргути уавӕртӕй адтӕнцӕ дзӕвгарӕ хуӕздӕр. Сӕ нӕдтӕ адтӕнцӕ хуарз, алли афони дӕр си зилдӕй уӕрдун. Аразӕн гъӕдӕ ӕма, согбӕл дӕр уони хузӕн нӕ тухстӕнцӕ, гъӕдӕ сӕмӕ адтӕй хӕстӕг. Сӕ хумзӕнхитӕ дӕр адтӕнцӕ гъӕумӕ хӕстӕг, уӕдта – ниллӕгути, хуӕздӕр рауӕнти, фал се ’гуӕрдӕнтӕ ӕма сӕ фонси хезнитӕ ба адтӕнцӕ идард ӕма зин уавӕрти, фал уӕддӕр уони фӕрци сӕ бон адтӕй фонс дарун: листвонс (фустӕ, сӕгътӕ), уӕдта гъоцитӕ, косунмӕ ба – галтӕ, бӕхтӕ ӕма хӕргутӕ.
Дигори иннӕ гъӕути цӕргути хузӕн Уӕхъӕци гъӕуи цӕргутӕн дӕр сӕ фиддӕлти ӕгъдӕуттӕн сӕ хуӕздӕрти фӕнзтонцӕ. Устурдӕр ӕма кадгиндӕр ковӕндӕнттӕбӕл нимадтонцӕ Узунӕги дзиуари ӕма Тухуӕстӕги ковӕндӕнттӕ. Ӕууӕндтӕнцӕ Хуцаубӕл ӕма изӕдтӕбӕл.
Уӕхъӕци гъӕуи цардӕнцӕ муггӕгтӕ: Амилахуантӕ, Гӕзӕнтӕ, Дзидзойтӕ, Кӕлухтӕ, Миндзайтӕ, Миццитӕ, Таматӕ, Туйгъантӕ, Хадатӕ, Хубатӕ, Хъараонтӕ, Хъиргъутӕ, Хъойбайтӕ, Цакъотӕ, Цъугкитӕ ӕма Цъебойтӕ.
Аци муггӕгтӕй еуетӕ ардӕмӕ ӕрбафтудӕнцӕ кӕцӕйдӕр, иннетӕ ба равзурдӕнцӕ ӕндӕр муггӕгтӕй медгъӕу.
Амилахуантӕ. Сӕ фиццаг фидӕ Амилахуанти муггагӕн Гурдзий кедӕр хӕццӕ фӕттоггин ӕй ӕма ӕхе фӕййервӕзун кӕнуни туххӕй ӕрбалигъдӕй Дигори коммӕ, Уӕхъӕци гъӕумӕ. Ӕрбаледзӕг гурдзиаг лӕхъуӕнӕн ӕ муггаг адтӕй Амилахваритӕй, фал, ӕ ном куд хундтӕй, уой ба ин некебал гъуди кӕнуй, хонун ӕй ӕнгъезуй Амилахуан. Уотӕ дзоргӕ ӕрцудӕнцӕ фидӕй фуртмӕ Амилахуанти адӕм.
Амилахуан Уӕхъӕци гъӕуи уосӕ ракурдта ӕма бийнонти хецау иссӕй, ӕ муггаг ба Амилахварити бӕсти Амилахуантӕбӕл искодта. Райгурдӕй ин дууӕ фурти, фал уони нӕмттӕ дӕр неке зонуй. Сӕ еуей фурт, дан, адтӕй Ораз, инней фурт ба – Бибо.
Ораз адтӕй Хуадонти хуӕрифурт, ӕ уосӕ ба адтӕй Найфонти кизгӕ. Еци уосӕй Оразӕн исӕнтӕстӕй фондз фурти: Аслӕнгерий, Аслӕнбег, Аслӕнихъо, Нӕуӕг ӕма Сӕхмӕт, уӕдта еу кизгӕ – Кендзе (лӕгмӕ ӕрцудӕй Бозуртӕмӕ).
Бибой уосӕ адтӕй Гамӕти кизгӕ, ӕма уонӕн ба адтӕй ӕртӕ фурти: Дзамболат, Афӕхъо ӕма Дрис.
Орази фурттӕн дӕр ӕма Бибой фурттӕн дӕр Уӕхъӕци гъӕуи ӕнтӕстӕй цӕуӕт ӕма цӕуӕти цӕуӕт, фӕстагмӕ исберӕ ’нцӕ, сӕ цард зӕнхӕ гъӕуагӕй исзин ӕй, уомӕ гӕсгӕ ба син равгӕ ку фӕцӕй, уӕд ледзун райдӕдтонцӕ будури гъӕутӕмӕ. Орази цӕуӕт фӕллигъдӕнцӕ 1892 анзи Лескенмӕ ӕма уоми бундоронӕй ӕрцардӕнцӕ.
Бибой ӕртӕ фурти ба байзадӕнцӕ цӕргӕ Уӕхъӕци гъӕуи, ӕма син адтӕй цӕуӕт ӕма цӕуӕти цӕуӕт, фал уони нӕмттӕ дӕр некебал гъуди кӕнуй. Ӕвӕдзи, уонӕй ка исӕнтӕстӕй, етӕ ба адтӕнцӕ, 1899-аг анзи ӕрфинсти бӕрӕггӕнӕнтӕмӕ гӕсгӕ Амилахуанти муггагӕй, Хамӕзай фурт Гайсӕн – 80-анздзуд, Гадой фурт Дзандар ӕма Азамати фурт Дзамболат (сӕ бийнонти нӕмттӕ архиви 1899 анзи «Бийнонти спискути» финст не ’нцӕ).
(Амилахуанти муггаги равзурди цубур истори радзурдтонцӕ 1990 анзи Чиколай гъӕуи цӕрӕг 67-анздзуд Амилахуанти Гуймани фурт Хизир, 1990 анзи ба – Дзӕуӕгигъӕуи горӕти цӕрӕг Амилахуанти Афӕхъой фурт Геуӕрги).

Гӕзӕнтӕ. Уӕхъӕци гъӕуи цӕрӕг Гӕзӕнти муггаги фиддӕл Дакой фурт Цӕрай (Битъин) Уӕхъӕци гъӕумӕ ӕрбафтудӕй раги кӕддӕр Лезгори гъӕуӕй.
Гӕзӕнти муггаг Лезгори гъӕуи куд фӕззиндтӕй ӕма сӕ цард куд рацудӕй, уой туххӕй ба радзурдтан Лезгори муггӕгти хӕццӕ.
Уӕхъӕци гъӕуи Гӕзӕнти муггаги фиддӕл уосӕ ракурдта, бийнонти хецау иссӕй ӕма цардӕй, куд гъӕуккаг, уотӕ бундоронӕй. Адтӕй ин цӕуӕт ӕма цӕуӕти цӕуӕт, фал син сӕ нӕмттӕ ба неке зонуй. Уонӕй ка исӕнтӕстӕй, етӕ ба 1899 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Бӕтӕхъой фурт Майрӕмухъ – 45-анздзуд, ӕ уосӕ Гуассӕ – Сабани кизгӕ – 31-анздзуд, ӕ фурттӕ Науруз ӕма Генардухъ, уӕдта дууӕ кизги: Даухан ӕма Софя. Адтӕй ма муггагмӕ еу лӕг – Бӕтӕхъой фурт (Майрӕмухъи ӕнсувӕр) Александр – 39-анздзуд.
Ранимад ӕнсувӕртӕн дӕр Уӕхъӕци гъӕуи ӕнтӕстӕй цӕуӕт – фурттӕ ӕма кизгуттӕ. Фӕстагмӕ Гӕзӕнти муггаги адӕм Уӕхъӕци гъӕуи фӕффулдӕр ӕнцӕ, фал берӕ ба не ’ссӕнцӕ. Кадӕртӕ си фӕллигъдӕнцӕ будури гъӕутӕмӕ дӕр, сӕ фулдӕртӕ ба байзадӕнцӕ цӕргӕ Уӕхъӕци гъӕуи.
Мах рӕстӕги (1925 анзи фӕсте) ма Гӕзӕнти муггагӕй Уӕхъӕци гъӕуи цардӕнцӕ Гена ӕ бийнонти хӕццӕ, абони ба ма си цӕруй Генай фурт Бегӕза, е дӕр ӕ бийнонти хӕццӕ.
(Гӕзӕнти муггаги равзурди хабӕрттӕ радзурдта Уӕхъӕци гъӕуи цӕрӕг 75-анздзуд Гӕзӕнти Генай фурт Бегӕза).

Дзидзойтӕ. Сӕ муггаги хестӕртӕ куд дзорунцӕ, уомӕ гӕсгӕ дан, Дзидзойти муггаг раги кӕддӕр равзурдӕй Уӕллагири коми, Згиди гъӕуи, Гӕбути муггагӕй.
Гӕбутӕй, дан, еу лӕг уосӕн ракурдта еци гъӕуккаг Басити кизги, фал, дан, Гӕбуй-фуртӕн ӕ уоси хӕццӕ берӕ рӕстӕг цӕргӕ не ’рцудӕй, хӕстӕг рӕстӕгмӕ рамардӕй. Басити кизгӕн ба, ӕгъдаумӕ гӕсгӕ, ӕнӕ лӕгӕй Гӕбутӕмӕ цӕрун нӕбал ӕнгъизтӕй, ӕма ӕнӕ уодбарӕй исӕздагъдӕй ӕ цӕгатмӕ, Басити хӕдзарӕмӕ. Ами ин райгурдӕй биццеу, ном ибӕл исӕвардтонцӕ Гӕуис.
Цӕмӕй Гӕуисӕн Баситӕ зӕнхитӕй хай ма равардтайуонцӕ, уой туххӕй ӕй гъавтонцӕ рамарунмӕ.
Аци ӕверхъау хабар Гӕуиси мадӕн сосӕггӕй фегъосун кодта сӕ гъӕуккаг дохтур, уӕдта ин ниффӕдзахста: «Дӕ сувӕллон ку фӕссӕйгӕ уа, уӕд фудгин Баситӕ уодзӕнӕнцӕ, ӕма ’й мӕнмӕ исхӕццӕ кӕндзӕнӕ».
Еубон, дан, мади Баситӕ рарвистонцӕ игуӕрдӕнтӕмӕ хуасӕнтаунмӕ, ӕ сувӕллон ба байзадӕй хӕдзари, ӕма ин кадӕр цидӕр (марг) бахуӕрун кодта, карз сӕйгӕ фӕцӕй. Хабар мадӕмӕ исигъустӕй, ӕма ӕрхӕццӕ ’й ӕ сувӕллони сӕргъӕмӕ, ӕрӕййафта ӕй лӕгъуз уавӕри ӕма ’й еци фӕдбӕл ӕ гъӕбеси дохтурмӕ (ӕ хуӕрзгӕнӕгмӕ) фӕххаста. И дохтур ибӕл, ӕ амондӕн, надбӕл фембалдӕй ӕма сувӕллони фӕййервӕзун кодта.
Мадӕ ку балӕдӕрдтӕй, Уӕллагири коми син Гӕбутӕмӕ дӕр ӕма Баситӕмӕ дӕр цӕрун ке нӕбал ӕнгъезуй, уой, уӕд син уордигӕй ледзгӕ ӕрцудӕй, ӕма фӕллигъдӕнцӕ Синдзигъӕумӕ. Ами минкъий рӕстӕг рацардӕнцӕ, уӕдта син Синдзигъӕуӕй дӕр ледзгӕ ӕрцудӕй. Аци хатт ба фӕллигъдӕнцӕ Дигори коммӕ, Уӕхъӕци гъӕумӕ.
Уӕхъӕци гъӕуи Гӕуис ислӕг ӕй, ӕ муггаг ӕхе фӕсномуги номмӕ гӕсгӕ искодта (Дзедзе, гъома дзедзедай, зӕгъгӕ) Дзидзойтӕбӕл. Уосӕ ракурдта Хъалнӕгъти гъӕуккаг Саккати кизги, ӕма син исӕнтӕстӕй авд фурти, етӕ адтӕнцӕ: Мӕхӕмӕт, Цӕппо, Сланбег, Габола, Нимболат, Темурболат ӕма Тебо.
Уонӕн ба исӕнтӕстӕй цӕуӕт:
Мӕхӕмӕтӕн дууӕ фурти: Дзихӕн ӕма Саламон, уӕдта кизгӕ Любӕ; Цӕппойӕн цуппар фурти: Налухъ, Урусхан, Хуасдзау ӕма Хадзимӕт; Сланбегӕн: Хъубади, Слангерий ӕма Дзӕццӕ; Габолайӕн: Саукуй ӕма Илас; Нимболатӕн: Садуллӕ, Асӕхмӕт ӕма Хъудӕберди; Темурболатӕн: Данел, Сослӕнбег, Мӕрзабег ӕма Иван. Тебойӕн ба еунӕг фурт – Гӕлӕу, уӕдта цуппар кизги. Аци ӕнсувӕртӕн дӕр Уӕхъӕци гъӕуи адтӕй цӕуӕт, фӕстагмӕ исберӕ ’нцӕ ӕма фӕллигъдӕнцӕ Кӕлухмӕ, Дур-Дурмӕ, Киристонгъӕумӕ ӕма ма ӕндӕр рауӕнтӕмӕ дӕр.
(Дзидзойти муггаги равзурди цубур истори ниффинстан 1991 анзи Дзӕуӕгигъӕуи горӕти цӕрӕг Дзидзойти Дзихӕни кизгӕ Малити Соняй таурӕхътӕмӕ гӕсгӕ. Соня ба таурӕхъ фегъуста ӕ фидӕ Дзихӕнӕй ӕма Дзӕуӕгигъӕуи горӕти цӕрӕг 95-анздзуд Дзидзойти Гӕлӕуӕй).

Кӕлухтӕ. Кӕлухти муггаги равзурди туххӕй Кӕлухти Владимири хӕдзари базонгӕ дӕн 1970–1982 ӕнзти финстити хӕццӕ. Ниффинстонцӕ сӕ сӕ муггаги хестӕртӕ: Сослӕнбег, Хӕмиц, Геуӕрги ӕма Лазӕр.
Еци финститӕмӕ гӕсгӕ, Кӕлухти муггаг Уӕхъӕци гъӕуи исӕнтӕстӕй ассийӕгтӕй, сӕ фиццаг фидӕ адтӕй Болачатӕй, сӕ мадӕ ба – Апчагартӕй.
Балачай-фуртӕн Апчагарти кизгӕй исӕнтӕстӕй цуппар фурти: Геуӕрги, Зуймон, Кӕлух ӕма Езе.
Ӕнсувӕртӕ, ку ислӕгтӕ ӕнцӕ, уӕд байурстонцӕ, сӕ муггӕгтӕ сӕхе нӕмттӕбӕл искодтонцӕ, ӕма си алкедӕр къабӕзтӕ рауагъта, сӕхуӕдтӕ ба нимад цӕунцӕ муггӕгтӕн сӕ фиццагдӕри фиддӕлтӕбӕл.
Геуӕрги, Зуймон ӕма Езе сӕ цӕрӕнбунӕттӕ ӕндӕр рауӕнтӕмӕ раййивтонцӕ, Кӕлух ба цӕргӕ байзадӕй Уӕхъӕци гъӕуи.
Кӕлухӕн исӕнтӕстӕй фурт Гуйман, уомӕн ба Хадати кизгӕй райгурдӕй фурт Тотурухъ, Тотурухъӕн адтӕй ӕртӕ уоси: Гобатӕ, Хуасдзаутӕ ӕма Будайти кизгуттӕ.
Гобаонӕй Тотурухъӕн исӕнтӕстӕй фурт Кудзӕг ӕма кизгӕ Керти, Хуасдзаонӕй – дууӕ кизги: Майрӕнхъӕз ӕма Хайирхъӕз, Будаонӕй ба ин исӕнтӕстӕй ӕхсӕз фурти: Хамӕза, Елмӕрза, Бегӕза, Сарӕбий, Садуллӕ ӕма Тӕкъа.
Ранимад ӕхсӕз ӕнсувӕри Тотурухъи хӕдзари ку ислӕгтӕ ӕнцӕ, уӕд етӕ дӕр бийнонти хецӕуттӕ иссӕнцӕ ӕма хецӕнтӕй цардӕнцӕ Уӕхъӕци гъӕуи. Адтӕй син цӕуӕт ӕма цӕуӕти цӕуӕт. Алкедӕр си фӕццардӕй кади хӕццӕ зӕронди уалӕнгӕ. (Елмӕрза фӕццардӕй 116 анзи). Сӕ еу ӕнсувӕр Тӕкъайӕн цӕуӕт не ’сӕнтӕстӕй, иннӕ фондз ӕнсувӕремӕн ба исӕнтӕстӕй 23 лӕхъуӕни ӕма 18 кизги.
Митцитӕ. Митцити муггаги равзурди туххӕй ес рагон хабар. Раги кӕддӕр хорнигулӕн Гурдзий, Они гъӕуи Джапаридзети муггагӕй ӕртӕ ӕнсувӕри Лало, Мӕлтъиз ӕма Берикъо кедӕр хӕццӕ фӕттоггинтӕ ’нцӕ, ӕма син уомӕ гӕсгӕ уордигӕй ледзгӕ ӕрцудӕй. Ӕрбалигъдӕнцӕ Дигори коммӕ ӕма бал ӕрцардӕнцӕ Уӕхъӕци гъӕуи сӕри еу тегъӕбӕл.
Ами хестӕр ӕнсувӕр Лало ракурдта уосӕн Дзӕрӕгъӕсти кизги, ӕма ин уомӕй исӕнтӕстӕй цӕуӕт.
Тегъӕбӕл цӕргӕй, Лалой дууӕ ӕнсувӕри, уӕдта ӕхе бийнонтӕ ӕвзурстонцӕ зин цард, сӕ цӕрӕнбунат адтӕй лӕгъуз рауӕн, сӕ цӕрӕн хӕдзарӕ – минкъий, зумӕг – уазал, гъӕумӕ ба – идард. Уомӕ гӕсгӕ ба Уӕхъӕци гъӕуи цӕргутӕй ракурдтонцӕ гъӕуи хурфи хӕдзарӕ исаразуни барӕ. Уӕхӕн барӕ лӕвӕрд ку ’рцудӕй Лало ӕма е ’нсувӕртӕн, уӕд хӕдзарӕ аразуни туххӕй ӕмбурд кӕнун райдӕдтонцӕ ӕрмӕг, зеу искодтонцӕ. Ӕрӕмбурд сӕмӕ ’й берӕ адӕм, ӕрцудӕнцӕ ймӕ Уӕхъӕци гъӕуи цӕргутӕй уӕлдай ма иннӕ хӕстӕг гъӕутӕй дӕр адӕм, уӕдта сӕ хӕстӕгутӕ. Зеуи адӕм хуарз ӕнхус бакодтонцӕ Лалойӕн ӕ хӕдзарӕ исаразуни туххӕй.
Хӕдзарӕ аразгутӕн (зеууӕнттӕн) Лало е ’нсувӕрти хӕццӕ исцӕттӕ кодтонцӕ рӕфтадӕн фингитӕ (зеуи кувд). Кувдмӕ хунд адтӕнцӕ Баделиати ӕлдӕрттӕй Туйгъанти Келемет ӕма ма никкидӕр кадӕртӕ.
Еци рӕстӕги, Баделиатӕ ци ӕгъдау (фӕткӕ) ниввардтонцӕ Тъӕпӕн Дигори, уомӕ гӕсгӕ гъӕуама уоми ӕнккӕт гъӕути кувд дӕр ӕма хист дӕр ӕнӕ Баделиати лӕгтӕй райдайун не ’нгъизтӕй, ӕма аци кувдмӕ дӕр Туйгъанти Келемет уомӕ гӕсгӕ хунд адтӕй.
Кувди фингитӕ рӕвдзӕ адтӕнцӕ, берекет дӕр сӕбӕл ӕривардтонцӕ, фал зеуи адӕм ба фингитӕбӕл исбадун ӕнӕ Туйгъантӕй не ’ндиудтонцӕ. Берӕ сӕмӕ фенгъӕл кастӕнцӕ, ӕма, ку нӕ зиндтӕнцӕ, уӕдта хӕдзари хецау Лало адӕммӕ дзоруй: «Кӕдмӕ ӕнгъӕл кӕсдзинан Баделиати ӕфхуӕргутӕмӕ, кӕдмӕ нӕбӕл гириз кӕндзӕнӕнцӕ, нӕбал сӕ хезӕн, исбадӕн фингитӕбӕл ӕма нӕ кувди гъуддаг кӕнӕн». Куствӕллад адӕм фингитӕбӕл исбадтӕнцӕ, ӕма хестӕртӕ райдӕдтонцӕ ковун, ракувди фӕсте ба ӕстонг адӕм хуӕрунмӕ равналдтонцӕ.
Ӕрӕгиау Мӕхчески гъӕуирдигӕй фӕззиндтӕнцӕ бӕхгинтӕ, етӕ ба рӕиндтӕнцӕ, берӕ ке фӕххизтонцӕ, еци Баделиатӕ, сӕ разӕй – Келемет, уотемӕй. Келемет ку фӕууидта ӕма ку базудта, ӕнӕ уой кувд ке райдӕдтонцӕ, ке нӕ сӕ бахизтонцӕ уой, уӕд бӕхӕй дӕр нӕ рахизтӕй, уотемӕй ӕфхуӕрун райдӕдта финги хестӕрти, кувди адӕми. Хестӕртӕй кедӕрти ӕхсӕй дӕр ниццӕфтӕ кодта, сӕ фингитӕ син ниппурх кодтонцӕ, сӕ ниуӕзтӕ ба син зӕнхӕмӕ ракалдтонцӕ, ӕхуӕдӕг ба сӕмӕ дзоруй: «Дуккаг хатт ӕнӕ мах кувд дӕр ӕма хист дӕр нӕбал бандеудзинайтӕ райдайун». Сӕ бӕхтӕ фездахтонцӕ ӕма Мӕхчески гъӕуӕрдӕмӕ райевгъудӕнцӕ. Кувди адӕм ба сӕ фӕсте кӕсгӕ байзадӕнцӕ. Лало ба уӕд дзоруй кувди адӕммӕ: «Аци ӕгадӕ гъуддаг ӕз мӕ сӕрмӕ нӕ хӕссун, гъӕуама син балӕдӕрун кӕнон, мах, мӕгур адӕм, ка ан, уой». Бӕхбӕл фӕббадтӕй ӕма сӕ расурдта, ниййафта сӕ Къамати гъӕуи буни. Лало Келемети бӕхи ӕ идонӕй фӕууорӕдта ӕ еу къохӕй, иннемӕй ба Келеметӕн хъӕма ӕ губуни рацавта, лӕг бӕхӕй рахаудтӕй ӕма рамардӕй, Лало ба уордигӕй Къамати гъӕуирдӕмӕ фӕллигъдӕй ӕма Сау хонхи бӕрзӕндтӕмӕ рандӕ ’й, нӕй раййафтонцӕ Келемети фӕсдзӕуинттӕ, сӕ бон ин нецибал иссӕй. Келемети е ’мбӕлттӕ уоми байвардтонцӕ.
Лалой дууӕ кӕстӕр ӕнсувӕри Мӕлтъиз ӕма Берикъо фӕллигъдӕнцӕ Туркмӕ, ӕ уосӕ ӕма ӕ сувӕллӕнттӕ ба Уӕхъӕци гъӕуӕй сӕхе райеуварс кодтонцӕ Цъифсгӕмӕ (Мӕхчески гъӕуи сӕри «Хуцаубӕласи тегъӕ» ке хонунцӕ, еци тегъи рӕбунмӕ). Сӕ муггаги ном ба, Лалой фӕндонмӕ гӕсгӕ, искодтонцӕ Митцитӕбӕл.
Туйгъантӕ Лалой агурдтонцӕ марунмӕ, фал ибӕл нӕ хуӕст кодтонцӕ. Сӕхецӕн сӕ бон ку не ’ссӕй ӕ иссерун, уӕдта байхуӕрстонцӕ Лалойӕн е скӕнгӕ ӕнсувӕри, ӕма, дан, ӕй е басайдта. Ӕ уосӕ ӕма Лалой сувӕллӕнттӕ тухст сӕйгӕ ке фӕцӕнцӕ, уой рӕуонӕй ӕй ӕрсайдта Саухонхӕй Ӕхсӕуи гъӕуи цормӕ, Паддзахи надмӕ.
Цӕмӕй зудта Лало, е скӕнгӕ ӕнсувӕр ибӕл гадзирахатӕй цӕуй, сайгӕ ’й кӕнуй, уой. Баууӕндтӕй ибӕл ӕма ӕдӕрсгӕй, уӕдта ӕнӕ хуӕцӕнгарзӕй ӕхуӕдӕг ӕрцудӕй Туйгъанти дӕс лӕгей къохмӕ.
Ирӕфи донбӕл ӕрбахезӕн хедбӕл цӕугӕй, Лалобӕл аллирдирӕй Туйгъантӕ дӕсемӕй ӕрбагӕппитӕ кодтонцӕ ӕма ’й ниййахӕстонцӕ, бӕндӕнтӕй ӕй исбастонцӕ ӕма ’й бӕхбӕл уодӕгасӕй фӕххастонцӕ, Келемети кӕми рамардта, уордӕмӕ. Ами ’й Келемети циртбӕл нивгарстонцӕ. Келемети тог си райстонцӕ.
Дуккаг бон Тъӕпӕн Дигори гъӕутӕй берӕ адӕм ӕрӕмбурд ӕй ӕма Лалой дӕр Келемети цирти цори байвардтонцӕ.
Митцити Лало адтӕй, фиццагидӕр мӕгур адӕмӕй Дигори коми ка бандиудта Баделиати ӕлдӕрттӕн ӕргомӕй сӕ фуд зӕгъун, уони хӕццӕ. Лало ке истох кодта, ке рамардта адӕми ӕфхуӕрӕг Туйгъанти Келемети, уой туххӕй ибӕл бӕгъатӕри зар искодтонцӕ Дигоргоми адӕм, «Митцити Лалой зар», зӕгъгӕ, ӕма еци зар зарунцӕ нӕ Иристони абони дӕр ма.
Лалой бийнонтӕ Цъифсги фӕццардӕнцӕ берӕ рӕстӕгути, уоми исӕнтӕстӕнцӕ ӕртӕ ӕнсувӕри: Налухъ, Гугъо ӕма Хадзеумар. Фӕстагдӕр Налухъ ӕма Гугъо Цъифсгӕй сӕ цӕрӕнбунат раййивтонцӕ Мӕхчески гъӕумӕ, Хадзеумар ба ӕд бийнонтӕ цӕргӕ байзадӕй Цъифсги. Митцити ӕнсувӕртӕн Цъифсги дӕр ӕма Мӕхчески гъӕуи дӕр исӕнтӕстӕй цӕуӕт ӕма цӕуӕти цӕуӕт. Етӕ уой фӕсте фӕллигъдӕнцӕ цӕрунмӕ будурмӕ, Сурх-Дигори гъӕумӕ.
 (Митцити муггаги равзурди цубур истори финст ӕрцудӕй 1990 анзи Мӕхчески гъӕуи раздӕри цӕргутӕ 90-анздзуд Гецати Сослӕнбег ӕма 87-анздзуд Дзӕгойти Нӕуӕги таурӕхътӕмӕ гӕсгӕ).

Миндзайтӕ. Аци муггагӕн сӕ фиццаг фидӕ адтӕй гурдзиаг Миндадзе муггагӕй, ӕ ном ба хундтӕй Смали. Смали, дан, Гурдзий кедӕр хӕццӕ фӕттоггин ӕй ӕма ӕхе фӕййервӕзун кӕнуни туххӕй Дигори коммӕ ӕрбалигъдӕй, ӕрцардӕй – Уӕллагкоми зилди. Ами ке цардӕй Смали, уомӕн ӕвдесӕнтӕ ӕнцӕ ӕ хумзӕнхи бунӕттӕ Гъевони ӕфцӕгмӕ хӕстӕг (абони дӕр еци зӕнхи бунӕттӕ Уӕллагкоми цӕргутӕ хонунцӕ «Миндзайти зӕнхитӕ». Смали ӕ муггаг уотемӕй ниууагъта, ӕрмӕст дигоронау ӕй раййевгӕй Миндадзей бӕсти иссӕй Миндзайти муггаг.
Уӕллагкоми зилдӕй Смали ӕ цӕрӕнбунат раййивта Уӕхъӕци гъӕумӕ, ӕма ӕ бийнойнаг Хъойбайти кизги хӕццӕ аци гъӕуи нимад ӕрцудӕй бундорон цӕрӕгбӕл.
Хъойбайти кизгӕй Смалийӕн исӕнтӕстӕй цуппар фурти: Дзанхот, Цеци, Бадзий ӕма Дзӕбе.
Дзанхотӕн ӕ фиццаг уосӕй исӕнтӕстӕй еунӕг фурт – Абисал, дуккаг уосӕй ба – дууӕ фурти – Саухал ӕма Халман, уӕдта кизгӕ Мисирхан.
Цеций фурттӕ ба адтӕнцӕ: Налухъ (Бодкӕ), Майрӕн ӕма Докке (Алимурза); Бадзийӕн – Хъӕбуз, Чеко ӕма Заур; Смалий цуппӕрӕймаг фуртӕн биццеу не ’сӕнтӕстӕй, адтӕй ин ӕрмӕстдӕр цалдӕр кизги.
Уӕлдӕр ранимад ӕнсувӕртӕ Миндзайти муггаги фӕлтӕртӕн адтӕнцӕ сӕ фиццаг фиддӕлтӕ.
(Муггаги равзурди туххӕй аци хабар финст ӕрцудӕй зӕронд ахургӕнӕг Миндзайти Саухали фурт Алихани таурӕхъмӕ гӕсгӕ. Цардӕй Дзӕуӕгигъӕуи горӕти).

Таматӕ. Тамати муггаги равзурди туххӕй байзадӕй цалдӕр рагон таурӕхъи.
Еу таурӕхъмӕ гӕсгӕ, муггаги фиддӕл Тамайӕн равардтонцӕ Тамагӕрдӕги ном (тамагӕрдӕг – зайӕгой, зӕнхи хузӕн, зайуй хуӕнхбӕсти бӕрзӕндти донгун адӕгти, фӕззӕги уалӕнгӕ зӕнхӕй исирӕзуй еу метри бӕрцӕ, ӕ сифтӕ ба фӕуунцӕ фӕтӕн).
Еу ӕригон ӕнӕуодбарӕ силгоймаг, дан, еубон ӕ лӕги хӕдзарӕй еунӕгӕй рандӕ ’й ӕ цӕгатмӕ Мизури гъӕумӕ. Силгоймаг Мизурмӕ нӕма бахӕццӕ ’й, уотемӕй ин фӕндагбӕл райгурдӕй биццеу. Мадӕ ӕ сувӕллони цӕми батухтайдӕ, уӕхӕн хӕцъелӕ ймӕ нӕ разиндтӕй, уомӕ гӕсгӕ ба ’й батухта тамагӕрдӕги сифти. Уотемӕй силгоймаг ӕ сувӕллони бахаста ӕ цӕгатмӕ. Сӕ кизгӕ ӕма нӕуӕг игурдбӕл бийнонтӕ фӕццийнӕ кодтонцӕ. Сувӕллон ӕ мади ’рваддӕлтӕмӕ гъомбӕл кодта. Биццеубӕл ном исӕвардтонцӕ Тама (ӕ райгурди тамагӕрдӕги сифи тухт ке адтӕй, уомӕ гӕсгӕ).
Тама ӕ лӕги карӕни ӕ мади ӕрваддӕлти фӕрци уосӕ ракурдта ӕма Мизури гъӕуи хецӕнӕй ӕрцардӕй. Ӕ муггаг искодта ӕхе номбӕл, Таматӕ, зӕгъгӕ. Фӕззиндтӕй ин цӕуӕт, уонӕй сӕ еуей ном хундтӕй Дзардан. Дзардан дӕр ӕ лӕги карӕни ӕ муггаг искодта ӕхе номбӕл, ӕма уотемӕй Мизури гъӕуи фӕззиндтӕй Дзарданти муггаг дӕр.
Еу рӕстӕги Мизури гъӕуи цардӕй берӕ адӕм, уоми сӕ цард искъундӕг ӕй, зӕнхитӕ син нӕбал фагӕ кодтонцӕ, уомӕ гӕсгӕ ба гъӕуи цӕргутӕй беретӕ лигъдӕнцӕ ӕндӕр рауӕнтӕмӕ зӕнхагор. Тамати муггагӕй дӕр еу бийнонтӕ ислигъдӕнцӕ Мизури уӕллӕй Лоджи гъӕумӕ.
(Тамати муггаги равзурди цубур истори радзурдта 1990 анзи Дигорай горӕти цӕрӕг Тамати Хъазибег. Таурӕхъ мухургонд ӕрцудӕй 1990 анзи Дигорай райони газет «Коммунист»-и).

Тамати бийнонти цард Лоджи гъӕуи куд рацудӕй, уой туххӕй дӕр ес таурӕхъ.
Еубон, дан, Таматӕмӕ Лоджи гъӕуи адтӕй киндзӕхсӕвӕр. Еу лӕг, дан, ӕгӕр раниуазта, исрасуг ӕй ӕма силгоймӕгтӕмӕ дзурдта лӕгъуз ӕвзагӕй, ӕлгъиста сӕ. Ӕма ’й, урдугистгутӕй кадӕртӕ билӕй рагӕлстонцӕ ӕма рамардӕй.
Тамати бийнонтӕ еци гъуддагӕн неци зудтонцӕ, уӕдта и лӕги мӕлӕти туххӕй фудгин нӕ адтӕнцӕ. Фал, и лӕги зиан уони кувди ке ’рцудӕй, уой туххӕй мард лӕги хӕстӕгутӕ Тамати тоггинбӕл банимадтонцӕ ӕма си агурдтонцӕ, цӕмӕй син искодтайуонцӕ тоги цитӕ, уой. Фал етӕ ба уобӕл нӕ арази кодтонцӕ: лӕги етӕ нӕ рамардтонцӕ.
Гъуддаг тог есунмӕ ӕрхъӕрттӕй, гъӕуама мард лӕги хӕстӕгутӕ Таматӕй еске рамардтайуонцӕ. Уомӕ гӕсгӕ ба Тамати бийнонтӕ сосӕггӕй сӕ зӕнхитӕ ӕма хӕдзарӕ рауӕйӕ кодтонцӕ, сӕхуӕдтӕ ба Лоджи гъӕуӕй фӕллигъдӕнцӕ ӕндӕр рауӕнтӕмӕ. Сӕ еуетӕ фӕллигъдӕнцӕ Ассимӕ, дууӕ ӕнсувӕри ба си ӕрбалигъдӕй Дигори коммӕ. Ами еу къуар рӕстӕги сӕхе фӕрримахстонцӕ, уӕдта Уӕхъӕци гъӕуи ӕрсабур ӕнцӕ. Гъӕуи цӕргутӕ Тамати дууӕ ӕнсувӕремӕн зӕнхӕ равардтонцӕ, уӕдта син фенхус кодтонцӕ хӕдзарӕ исаразуни туххӕй дӕр. Ӕнсувӕртӕ ракурдтонцӕ уоститӕ ӕма, куд гъӕуккаг, уотӕ бийнонтӕй Уӕхъӕци гъӕуи бундоронӕй ӕрцардӕнцӕ. Уой фӕсте ӕнсувӕртӕ байурстонцӕ ӕма сӕ еу – Цӕрай (ӕ уосӕ Гецати кизгӕ) ӕ цӕрӕнбунат раййивта, фӕллигъдӕй Къумбулти гъӕумӕ. Е ’нсувӕр ба байзадӕй цӕргӕ Уӕхъӕци гъӕуи. Аци ӕнсувӕрӕн ӕ ном некебал гъуди кӕнуй, фал адтӕй Уӕхъӕци гъӕуи Тамати фӕлтӕртӕн сӕ фиццаг фидӕ. Уӕхъӕци гъӕуи берӕ рӕстӕгути дӕргъи фӕццардӕй, исӕнтӕстӕй ин цӕуӕт ӕма цӕуӕти цӕуӕт дӕр, фал, етӕ ка адтӕнцӕ, уӕдта, сӕ нӕмттӕ куд хундтӕнцӕ, уони ба некебал зонуй. Еци гъуддаг раги адтӕй, уӕдӕй фӕстӕмӕ берӕ рӕстӕгутӕ райевгъудӕй, берӕ цаутӕ сӕбӕл ӕрцудӕй, халери незӕй дӕр беретӕ рамардӕнцӕ. 
Халери фӕсте ба ма цӕргӕ байзадӕй Хъибил. Хъибилӕн ба адтӕй дууӕ фурти: Гуатдзау ӕма Сабазгерий. Гуатдзауӕн адтӕй еунӕг фурт – Аврам, уӕдта цуппар кизги. Кизгуттӕ адтӕнцӕ: Елмус (Хадатӕмӕ ӕрцудӕй), Сафетка (е дӕр адтӕй Хадати уосӕ), Мерет (Ортабайти уосӕ) ӕма Масинкъа (Дзансолти уосӕ).
Сабазгериййӕн ба исӕнтӕстӕй цуппар фурти: Нӕуӕг, Геуӕрги, Сулейман ӕма Хъамболат, уӕдта цуппар кизги: Саринкъа (ӕрцудӕй лӕгмӕ Хъазахти Дзамболатмӕ), Донкӕ (Кӕлухтӕмӕ), уӕдта ма дууӕ кизги (сӕ еу ӕригонӕй рамардӕй, инней ном ба феронх ӕй). Гуатдзау ӕма Сабазгерий Уӕхъӕци гъӕуи рамардӕнцӕ, сӕ цӕуӕт ба ма уоми берӕ рӕстӕгути дӕргъи фӕццардӕнцӕ, уӕдта 1950 анзи Сабазгериййи цӕуӕт сӕ цӕрӕнбунат раййивтонцӕ Сурх-Дигори гъӕумӕ, 1967 анзи ба Гуатдзауи фурт Аврам дӕр ӕд бийнонтӕ фӕллигъдӕй Дзӕуӕгигъӕуи горӕтмӕ.
(Тамати муггаги равзурди туххӕй дуккаг таурӕхъ радзурдта 1990 анзи Хӕзнидони гъӕуи цӕрӕг 73-анздзуд Тамати Азихан.
Уӕхъӕци гъӕуи Тамати муггаги цӕргути туххӕй ба радзурдта 1992 анзи Дзӕуӕгигъӕуи горӕти цӕрӕг Тамати Аврами фурт Хъазибег, е ба таурӕхъ фегъуста ӕ фидӕ Аврамӕй).

Туйгъантӕ. Аци муггагӕн сӕ фиццаг фидӕ Туйгъан адтӕй Баделий фурттӕй сӕ еу. Туйгъан, Мӕхчески гъӕуи Баделиатӕмӕ ку ислӕг ӕй, уӕд ӕ фидӕ ӕлдар Баделий фӕрци балхӕдта Дигори коми зӕнхитӕ, уонӕй сӕ еу – Уӕхъӕци гъӕу. Ардӕмӕ Туйгъан ӕ бийнонти хӕццӕ ӕ цӕрӕнбунат Мӕхчески гъӕуӕй раййивта, уоми цӕрӕн хӕдзарӕ исаразта, исдасун си кодта тугъдон ӕма цӕрӕн мӕсуг дӕр. Уӕхъӕци гъӕуи ӕ муггаг Туйгъантӕй иссӕй, исӕнтӕстӕй ин берӕ цӕуӕт ӕма цӕуӕти цӕуӕт. Туйгъантӕ Уӕхъӕци гъӕуи берӕ рӕстӕгути ӕлдареуӕг фӕккодтонцӕ, фӕстагмӕ ба фӕллигъдӕнцӕ будурмӕ, Дур-Дури гъӕумӕ.
Туйгъантӕ Дур-Дури гъӕуи ӕрцардӕнцӕ сӕ еу ӕнсувӕр Аслӕнбеги фӕрци. Е службӕ кодта паддзахи ӕфсади, уоми ӕхе бӕгъатӕр тугъдонӕй ке бавдиста, уомӕ гӕсгӕ ин лӕвӕрд ӕрцудӕй устур тугъдон чин – инӕлар-майор. Аслӕнбег армий службӕй ку рацудӕй, уӕд ин паддзах равардта Ирӕфи (Урухи) дони рахес фарс цалдӕр сӕдӕ десятини зӕнхӕ ӕма сау гъӕдӕ.
Хадатӕ. Цӕгат Иристони Сӕйраг архиви финститӕмӕ гӕсгӕ, муггӕгтӕ Хадатӕ, Махъотӕ, Ӕбатӕ, Байтӕ, Тӕкъотӕ, Цӕллатӕ, Галатӕ, Тотойтӕ ӕма Байхъултӕ – равзурдӕнцӕ Тъӕпӕн Дигори Уӕхъӕци гъӕуи рагон цӕрӕг Баслухъӕй. Баслухъ ӕма, дан, Дигор адтӕнцӕ Тъӕпӕн Дигори Уӕхъӕци гъӕуи фиццаг цӕргутӕ. Уони агъонмӕ Тъӕпӕн Дигори Уӕхъӕци гъӕуи цӕрӕг нӕма адтӕй, зӕнхитӕ си берӕ адтӕй, зӕнхагор сӕ цӕун некумӕ гъудӕй.


Баслухъӕн Уӕхъӕци гъӕуи исӕнтӕстӕй цуппар фурти: Тула, Хамӕза, Хада ӕма Цохъ. Аци ӕнсувӕртӕн ба исӕнтӕстӕй: Тулайӕн – Тӕкъо ӕма Цӕлла; Хамӕзайӕн – Хада ӕма Гало; Хадайӕн – Тото ӕма Махъо; Цохъӕн – Ӕба ӕма Бай, уӕдта Байхъул.
Хадатӕ ӕма Галатӕ цӕргӕ байзадӕнцӕ Уӕхъӕци гъӕуи, иннетӕ ба фӕллигъдӕнцӕ: Тӕкъотӕ ӕма Цӕллатӕ – Хӕнӕзи гъӕумӕ, Тотойтӕ ӕма Байхъултӕ – Къаматӕмӕ, Махъотӕ, Ӕбатӕ ӕма Байтӕ ба – Мӕстинокӕмӕ.
Галатӕ Уӕхъӕци гъӕуи берӕ нӕбал фӕццардӕнцӕ, хӕстӕг рӕстӕгмӕ фӕллигъдӕнцӕ Мӕздӕги районмӕ, Хадатӕ ба Уӕхъӕци гъӕуи бундорон цӕрӕгӕй цардӕнцӕ. Хадайӕн исӕнтӕстӕй цӕуӕт ӕма цӕуӕти цӕуӕт, фал, етӕ катӕ адтӕнцӕ, уӕдта сӕ нӕмттӕ куд хундтӕнцӕ, уой некебал зонуй. Ка син исӕнтӕстӕй, уонӕй ба сӕ ефстӕгути нӕмттӕ 1899 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Геуӕрги (Гуйман) ӕма Ораз – Гӕуиси фурттӕ, Бисай фурт Майрӕн, Мойсеййи фурттӕ Гамӕзи ӕма Дзицци, уӕдта Майрӕнхъул, Дзабе ӕма Мӕрзахъул – Айтеги фурттӕ. Анӕн дӕр Уӕхъӕци гъӕуи адтӕй цӕуӕт – фурттӕ ӕма кизгуттӕ. Берӕ рӕстӕгутӕ си фӕццардӕнцӕ, фӕстагмӕ исберӕ ’нцӕ, цардӕнцӕ гъӕуи цалдӕр хецӕн хӕдзаремӕй. Ефстӕгтӕй уӕлдай, иннетӕ ба Уӕхъӕци гъӕуӕй фӕйнӕ рӕстӕгеми фӕллигъдӕнцӕ будури гъӕутӕмӕ: Дур-Дурмӕ, Кӕлухмӕ, 1930 ӕнзти фӕсте ба – Сурх-Дигорӕмӕ ӕма ма ӕндӕр рауӕнтӕмӕ дӕр... Уӕхъӕци гъӕуи ба ма абони дӕр Хадатӕй ес цӕргутӕ.
(Хадатӕ ӕма уӕлдӕр ранимад муггӕгти равзурди хабӕрттӕ финст ӕрцудӕнцӕ 1991 анзи нӕ республики Сӕйраг архиви финститӕмӕ гӕсгӕ, уӕдта Уӕхъӕци гъӕуккӕгтӕ 90-анздзуд Хадати Еветӕ ӕма 73-анздзуд Хадаги Цагъиййи фурт Дадой ӕма Чиколай раздӕри гъӕуккаг Тотойти Рамазани таурӕхътӕмӕ гӕсгӕ 1991 анзи).

Хубатӕ. Раги кӕддӕр, дан, Хонсар Иристонӕй Хубати муггагӕй еу ӕригон лӕхъуӕн (уоми кедӕр хӕццӕ фӕттоггин уогӕй ӕма мӕрдгинтӕй ӕхе римӕхсуни туххӕй) ислигъдӕй Дигори коммӕ. Ӕрбаледзӕг Хубати лӕгӕн ӕ ном некебал гъуди кӕнуй, фал, дан, ӕрцардӕй Уӕхъӕци гъӕуи. Ами уосӕ ракурдта, ӕма ин фӕззиндтӕй цӕуӕт. Ӕ цӕуӕти нӕмттӕ дӕр ин неке гъуди кӕнуй.
Нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ, Хубати муггагӕй Уӕхъӕци гъӕуи цӕргути хӕццӕ финст ӕнцӕ Хубати Сабани фурт Фацбай, ӕ уосӕ Мазӕго, сӕ цӕуӕт: еу фурт Сарӕбий ӕма цуппар кизги: Даухан, Мисирхан, Ауархан ӕма Салухан.
Абони Хубати хестӕртӕ ба зӕгъунцӕ, зӕгъгӕ, Фацбаййӕн ма адтӕй ӕнсувӕр Цако, Цакойӕн ба Рӕмонти кизгӕй райгурдӕй дууӕ фурти: Кермен ӕма Хъасболат (Хъабан), уӕдта цуппар кизги.
(Уӕхъӕци гъӕуи Хубати муггаги фӕззинди хабар финст ӕрцудӕй 1991 анзи Дур-Дури гъӕуи цӕрӕг 65-анздзуд Хубати Кермени фурт Ефими дзубандитӕмӕ гӕсгӕ).

Хъараонтӕ. Хъараонти муггаг равзурдӕй Уӕллагири коми Зӕрӕмӕги гъӕуи Гасити Гасийӕй. Гаситӕн Зӕрӕмӕги гъӕуи адтӕй хӕстӕг ӕрвадтӕлтӕ – Магкитӕ ӕма Хӕтӕгтӕ, сӕ муггаги фиццаг фиддӕлтӕ Магки ӕма Хӕтӕг адтӕнцӕ Гасиййи ӕнсувӕртӕ. Гасиййи фурттӕ ба адтӕнцӕ Гасан ӕма Тама. Аци дууӕ ӕнсувӕри Зӕрӕмӕги кедӕр хӕццӕ фӕттоггин ӕнцӕ ӕма фӕллигъдӕнцӕ Згидмӕ. Ами Гасан уосӕ ракурдта Хъарати кизги, фал син Згидӕй дӕр ледзгӕ ӕрцудӕй, базудтонцӕ, дан, сӕ мард лӕги хӕстӕгутӕ ӕма сӕ агурдтонцӕ марунмӕ. Аци хатт ба Гаси ӕ уосӕ ӕма е ’нсувӕр Тамай хӕццӕ фӕллигъдӕнцӕ Дигори коммӕ ӕма ӕрцардӕнцӕ Уӕхъӕци гъӕуи. Тама хецӕнӕй ӕрцардӕй ӕма ӕхе хӕдзари гъуддӕгтӕ аразта. Гасан ба ӕ уоси хӕццӕ фиццаг рӕстӕгути ӕвзурстонцӕ зин цард, нӕ адтӕй син цӕрунмӕ хӕдзарӕ, гъӕуи цӕргутӕ син нӕ лӕвардтонцӕ хуми зӕнхӕ дӕр. Фал, дан, дууемӕй дӕр гъӕуи цӕргути ӕхсӕн сӕхе ку бавдистонцӕ ӕгъдаугин ӕма косагӕй, уӕд син гъӕуи хурфи хӕдзари къӕс исаразуни туххӕй лӕвӕрд ӕрцудӕй барӕ, равардтонцӕ син тиллӕг байтаунмӕ дӕр зӕнхи гӕппӕл.
Гасанӕн Уӕхъӕци гъӕуи Хъараонӕй исӕнтӕстӕй зӕнӕг еу фурт Хъасай (Хусин), уӕдта ӕртӕ кизги. Хъасай ислӕг ӕй, кизгуттӕ дӕр киндздзон кизгуттӕ иссӕнцӕ ӕма лӕгтӕмӕ ӕрцудӕнцӕ. Уӕдмӕ сӕ фидӕ Гасан рамардӕй, ӕма ӕ фурт Хъасай ӕ мадӕ Хъараони хӕццӕ гъӕуи цӕргӕ байзадӕй. Хъасаййӕн дӕр ӕ афонӕ ку ӕрхӕццӕ ’й, уӕд е дӕр уосӕ ракурдта, ӕма ин исӕнтӕстӕй цуппар фурти ӕма еунӕг кизгӕ. Хъасаййи хӕдзарӕмӕ ӕ синхонтӕ, гъӕуи цӕргутӕ ӕма сӕ зонгитӕ дзурдтонцӕ, ӕ мадӕ Хъарати кизгӕ ке адтӕй, уомӕ гӕсгӕ, Хъараонтӕ, зӕгъгӕ. Сӕ рагон муггаги ном кӕд Гаситӕй адтӕй, уӕддӕр еци ном феронх ӕй, ӕма сӕ муггаги ном уотемӕй байзадӕй Хъараонтӕбӕл. Хъараонти Хъайсӕнӕн Уӕхъӕци гъӕуи исӕнтӕстӕй цуппар фурти: Хъубади, Хъудай, Хъасболат (Къабай) ӕма Сарӕбий, уӕдта еунӕг кизгӕ. Аци ӕнсувӕртӕн ба исӕнтӕстӕй: Хъубадийӕн – дууӕ фурти: Данел ӕма Хангерий ӕма ӕртӕ кизги; Хъудайӕн – ӕртӕ фурти: Будзу, Биди ӕма Дзамболат; Хъасболатӕн (Къабайӕн) ба зӕнӕг не ’сӕнтӕстӕй; Сарӕбиййӕн – ӕртӕ фурти: Кӕсӕби, Налухъ (Гагку) ӕма Хуйман.
Ранимад адӕмӕн дӕр Уӕхъӕци гъӕуи адтӕй фурттӕ ӕма кизгуттӕ, фӕстагмӕ исберӕ ’нцӕ ӕма фӕллигъдӕнцӕ Дур-Дури гъӕумӕ.
(Хъараонти муггаги равзурди хабӕрттӕ радзурдта 1991 анзи Дур-Дури гъӕуккаг 98-анздзуд Хъараонти Сарӕбиййи фурт Налухъ (Гаггу)).

Ес ма ӕндӕр таурӕхъгӕнгутӕ дӕр, кӕцитӕ Хъараонти муггаги равзурд бӕттунцӕ Хъарадзаути муггагбӕл, цума, дан, уонӕй равзурдӕнцӕ, уотӕ, фал уой базонуни туххӕй ба ма бакосун гъӕудзӕнӕй.
Хъиргъутӕ. Муггаги фиддӕл Хъиргъу Уӕхъӕци гъӕумӕ ӕрбафтудӕй раги кӕддӕр Донифарси гъӕуӕй.

Феппайуйнаг: Муггаги фиддӕл Хъиргъу Донифарси гъӕуи куд ӕма кӕмӕй исӕнтӕстӕй, уой туххӕй ба лӕмбунӕгӕй бакӕсун ӕнгъезуй аци киунуги Донифарси гъӕуи муггӕгти хӕццӕ.

Цидӕр адтӕй, уӕддӕр Хъиргъу Уӕхъӕци гъӕуи бундоронӕй ӕрцардӕй, уосӕ ракурдта ӕма бийнонти хецау иссӕй. Ӕ муггаг ба ӕхе номбӕл искодта. Уотемӕй Уӕхъӕци гъӕуи фӕззиндтӕй Хъиргъути муггаг.
Хъиргъуйӕн адтӕй дууӕ уоси, ӕ фиццаг уосӕ адтӕй сӕхе гъӕуккаг Цакъоти кизгӕ, уомӕй ин исӕнтӕстӕй цуппар фурти: Дзеда, Бата, Майрӕн ӕма Баса. Аци ӕнсувӕрти цӕуӕт ба адтӕнцӕ: Дзедайӕн исӕнтӕстӕй еунӕг фурт Тебо, уӕдта ӕртӕ кизги; Батайӕн дууӕ фурти: Тӕтӕрий ӕма Дӕбӕл, уӕдта дууӕ кизги; Майрӕнӕн фурт не ’сӕнтӕстӕй, адтӕй ин дууӕ кизги; Басайӕн ӕ фиццаг уосӕй исӕнтӕстӕй дууӕ фурти: Тӕнӕг ӕма Дигъи, ӕ дуккаг уосӕй ба ӕртӕ фурти: Урусхан, Урусбий (Мингий) ӕма Иван. Хъиргъуйӕн ӕ дуккаг уосӕй (Бесолти кизгӕй) исӕнтӕстӕй фурт Бекмӕрза, уомӕн ба Байцати кизгӕй райгурдӕй цуппар фурти: Тӕкъа, Тасо, Геуӕрги ӕма Нӕуӕг, уӕдта кизгӕ Нагъуӕ (лӕгмӕ ӕрцудӕй Амилахуантӕмӕ).
Дзедай еунӕг фурт Тебойӕн ба исӕнтӕстӕй цуппар фурти: Елбиздухъ (Хъехъе), Хъасболат (Габучела) ӕма Дрис, уӕдта ӕртӕ кизги (Гецати хуӕрифурттӕ). Ранимад ӕнсувӕртӕн дӕр Уӕхъӕци гъӕуи ӕнтӕстӕй цӕуӕт, фурттӕ ӕма кизгуттӕ. Фӕстагмӕ муггаги адӕм нимӕдзӕй исберӕ ’нцӕ, сӕ еумӕйаг зӕнхитӕ син нӕбал фагӕ кодтонцӕ.
Уомӕ гӕсгӕ ба Октябри революций фӕсте ледзун райдӕдтонцӕ хуӕздӕр цардагор будури гъӕутӕмӕ. Фӕллигъдӕнцӕ фӕйнӕ рӕстӕгеми сӕ еуетӕ Дур-Дури гъӕумӕ, иннетӕ – Кӕлухмӕ, Киристонгъӕумӕ ӕма ма Иристони ӕндӕр рауӕнтӕмӕ дӕр.
(Хъиргъути муггаги хабӕрттӕ радзурдта 1990 анзи раздӕри Уӕхъӕци гъӕуккаг, Дзӕуӕгигъӕуи горӕти цӕрӕг 75-анздзуд Хъиргъути Геуӕргий фурт Тимофей).

Хъойбайтӕ. Сӕ муггаги хестӕртӕ куд дзорунцӕ, уомӕ гӕсгӕ Хъойбайти муггаг равзурдӕй Туалгоми Берӕгъти муггагӕй. Берӕгътӕн, дан, сӕ еу ӕнсувӕр Хъойба сӕ гъӕуи кедӕр хӕццӕ фӕттоггин ӕй ӕма ӕхе римӕхсуни туххӕй ӕрбалигъдӕй Дигори коммӕ. Хъойба еу къуар рӕстӕги Дигори хуӕнхти ӕхе римахста, уӕдта ӕрсабур ӕй Уӕхъӕци гъӕуи. Уосӕ ракурдта, ӕ муггаг ӕхе номбӕл искодта, ӕма Уӕхъӕци гъӕуи фӕззиндтӕй Хъойбайти муггаг.
Хъойбайӕн Уӕхъӕци гъӕуи исӕнтӕстӕй еунӕг фурт Болат, уомӕн ба дууӕ фурти: Хамӕза ӕма Хъасай, Хамӕзайӕн дӕр – дууӕ фурти: Басиат ӕма Хъубади; Хъасаййӕн ба исӕнтӕстӕй ӕртӕ фурти: Бици, Бадзай ӕма Гуйман.
Астантӕ. Рагон таурӕхътӕмӕ гӕсгӕ, дан, Астантӕ адтӕнцӕ устур, хъаурӕгин ӕма гъӕздуг муггаг. Цардӕнцӕ Тъӕпӕн Дигори Мӕхчески гъӕуи цӕгатварс Айгомуги донӕн ӕ рахес фарс, Къелдей ӕма ӕ галеу фарс бӕрзонд Къубуси тегъӕбӕл. Уоми ке цардӕнцӕ, уомӕн бӕрӕггӕнӕнтӕн бӕззунцӕ, Къелдей ци рагон циртдзӕвӕнтӕ байзадӕнцӕ, етӕ. Айгомуги дони галеу фарс бӕрзонд Къубусбӕл ба сӕ мӕсуг, мӕсуги алливарс ба сӕ цӕрӕнбунӕттӕ. Медхонхи цӕргутӕ сӕ хонунцӕ «Астанти федӕрттӕ».
Мӕсуг исдасун кодтонцӕ Астанти муггаг сӕхецӕн. Ӕ дасуни туххӕй ихуӕрст адӕм ӕма Тъӕпӕн Дигори цӕргутӕ дор цӕттӕ кодтонцӕ дӕс километри идарддӕр Айгомуги дони рахес фарс Хъарцати. Уордигӕй адӕм, ӕмвӕрстӕ лӕугӕй, дортӕ кӕрӕдземӕ дӕтгӕ цудӕнцӕ, мӕсуг кӕми дастонцӕ, уордӕмӕ. Мӕсуг даст ку фӕцӕй, уӕд си Астантӕ ӕрцардӕнцӕ ӕдасӕй. Астантӕ, уоми цӕргӕй, исберӕ ӕнцӕ. Сӕ цард искъундӕг ӕй ӕма сӕ еуетӕ рахецӕн ӕнцӕ, сӕ нӕмттӕмӕ гӕсгӕ сӕ муггӕгтӕ искодтонцӕ ӕма Тъӕпӕн Дигори гъӕуи ӕрцардӕнцӕ. Скъодтати гъӕуи ӕма Уӕхъӕци гъӕуи – Скъодтатӕ, Цакъотӕ; Уӕхъӕци гъӕуи сӕри (Узунӕги) тегъӕбӕл хонхи рӕбун ба – Цъебойтӕ. Астани иннӕ фурттӕ ӕрцардӕнцӕ: Цохътӕ ӕма Тепсихъотӕ – Хъалнӕгъти; Гӕуистӕ ӕма Тауаситӕ – Мостиноки; Охъазтӕ – сӕхе номбӕл синхи – Охъазти синхи. Уотемӕй Астани фурттӕбӕл нимад цӕунцӕ: Скъодтатӕ, Цакъотӕ, Цъебойтӕ, Тепсихъотӕ, Цохътӕ, Гӕуистӕ, Охъазтӕ, Тауаситӕ ӕма Налойтӕ.
Иннӕ таурӕхъгӕнгутӕ ба ма Астанти муггагбӕл нимайунцӕ Гулути, Зӕлети ӕма Гасанти дӕр. Уотемӕй Астанӕн аст фурти нӕ адтӕй, фал ин адтӕй дууадӕс фурти. Аци гъуддагбӕл сӕрӕй бунмӕ баууӕндун не ’нгъезуй.
Нӕ зундгин хестӕртӕ Астанти муггаги туххӕй дзурдтонцӕ ӕма дзорунцӕ, ӕцӕгӕйдӕр, дан, Астанти муггаг Дигоргоми Тъӕпӕн Дигори раги кӕддӕр ке цардӕнцӕ, адтӕнцӕ хъаурӕгин муггаг, фал Астанӕн ӕхецӕн уотӕ берӕ фурттӕ не ’сӕнтӕстӕй, адтӕнцӕ ин ӕртӕ-фондз фурти. Иннетӕ ба адтӕнцӕ алкӕцӕй ӕрцӕугутӕ. Ӕндӕр равзурди туххӕй – дууӕ таурӕхъи.
Фиццаг. Раги кӕддӕр, дан, Дигори коми Уӕхъӕци гъӕуи сӕри Узунӕги тегъӕбӕл цардӕй еу адӕмихатт ӕма еу рӕстӕги емини незӕй фӕццӕгъдуни ’нцӕ, ӕгасӕй ма си байзадӕй еу сувӕллон-биццеу. Сувӕллони иссердта еу гурдзиаг цауӕйнон, сӕхемӕ ’й фӕххаста Гурдзимӕ. Ном ин равардтонцӕ Астан. Ислӕг ӕй, уӕдта ’й рарвиста ӕ райгурӕн бӕстӕмӕ – Дигори коммӕ. Дигоргоммӕ цӕугӕй, Уӕллагири коми Нузали гъӕуи ӕрсабур ӕй, уосӕ ракурдта, минкъий фӕстӕдӕр ба ӕ бийнойнаги хӕццӕ ӕрбацудӕй Дигори коммӕ ӕма ӕрцардӕй Мӕхчески гъӕуи. Ами син исӕнтӕстӕй аст фурти. Етӕ ку ислӕгтӕ ӕнцӕ, уӕд Мӕхчески гъӕумӕ хӕстӕг Къубуси тегъӕбӕл сӕхецӕн исдастонцӕ устур мӕсуг, ӕ алливарс ба ин исаразтонцӕ цӕрӕн хӕдзӕрттӕ. Еци мӕсуг ӕма хӕдзӕрттӕ медхонхи цӕргутӕ зонунцӕ куд «Астанти федӕрттӕ», уотӕ.
Астанӕн, дан, адтӕй аст фурти, фал ма син се ’нсувӕрбӕл нимайунцӕ Скъодтай дӕр. Уой ба, дан, кӕмидӕр цауӕни уогӕй, скъотгӕнгӕ иссердта Астантӕй еу ӕнсувӕр. Рахудта ӕй ӕ хӕццӕ сӕхемӕ. Астанти бийнонтӕ ӕй исгъонбӕл кодтонцӕ, сӕхецӕн ӕй искодтонцӕ фарӕстӕймаг ӕнсувӕр, ном ба ин равардтонцӕ Скъодт. Скъодт ӕ номмӕ гӕсгӕ ӕ муггаг Скъодтатӕбӕл искодта ӕма ӕрцардӕй сӕхе номбӕл синхи (Скъодтати гъӕуи).
Дуккаг таурӕхъ Астанти муггаги равзурди туххӕй.
Еу уӕхӕни, дан, ӕртӕ ӕнсувӕри, гурдзиаг къниази фурттӕ: Астан, Цъебо ӕма Джапар сӕ гъӕуи кедӕр хӕццӕ фӕттоггин ӕнцӕ ӕма ралигъдӕнцӕ Дигори коммӕ. Дигори коми ба ӕрцардӕнцӕ: Астан – Мӕхчески гъӕуи, Цъебо ӕма Джапар ба Уӕхъӕци гъӕуи сӕри. Цъебо, «Къӕбӕдай риндзӕ» ке хонунцӕ, еци зӕнхити хаййи. Кӕстӕр ӕнсувӕр Джапар дӕр ӕринцадӕй Цъебомӕ хӕстӕг, Узунӕги ковӕндони фарсмӕ, «Цъумухсги» риндзӕбӕл. Цъебо ӕ номмӕ гӕсгӕ ӕ муггаг Цъебойтӕбӕл искодта, уосӕ ракурдта ӕма ин фӕззиндтӕй цӕуӕт, уӕдта цӕуӕти цӕуӕт. Астанӕн Мӕхчески гъӕуи исӕнтӕстӕй аст фурти.
Нур ба Джапар ӕма Астани фурт Налой туххӕй. Джапари бийнонтӕ халери незӕй гъигӕдард не ’рцудӕнцӕ, ӕвӕдзи, бӕрзонд тегъӕбӕл ке цардӕнцӕ, аллирдигӕй еудадзуг думгӕ ке кодта, е сӕ фӕййервӕзун кодта.
Цъебой хӕдзари ба ма байзадӕнцӕ ӕгасӕй дууӕ ӕригон лӕхъуӕни, уӕдта дууӕ ӕнӕуодбарӕ силгоймаги. Джапар ӕ фуртти хӕццӕ исунаффӕ кодтонцӕ ести амалӕй Цъебойти цӕрӕнтӕ ӕма зӕнхитӕ сӕхе бакӕнун, уомӕ гӕсгӕ ба гъӕуама рамардтайуонцӕ Цъебойти дууӕ лӕхъуӕни. Еу зумӕгон бони сӕ ӕрбахудтонцӕ Джапартӕ сӕ кувдмӕ, кувди талингӕмӕ фӕцӕнцӕ, фӕнниуӕун син кодтонцӕ. Еци ниуӕзтгунӕй ба ӕнафони рандӕ ’нцӕ сӕхемӕ. Цӕун сӕ гъудӕй еу къӕхӕни сӕрти нарӕг къахнадбӕл ӕма сӕ дууӕ дӕр уордигӕй рахаудтӕнцӕ (Джапартӕ сӕ рамардтонцӕ). Цъебойти лӕхъуӕнтӕбӕл ӕхсӕвӕ-бонмӕ мет фӕууардта, ӕма син сӕ мӕрдтӕ цауӕйнӕнттӕ иссердтонцӕ ӕрмӕстдӕр уалдзӕги, мет ку ниттадӕй, уӕд. Ци базонун гъудӕй адӕмӕн, – Цъебойти дууӕ ӕнӕнез лӕхъуӕни Джапар ӕма ӕ фурттӕ ке рамардтонцӕ, еци ӕцӕгдзинадӕй. Еци хабар ку рахӕлеу ӕй адӕми ӕхсӕн, уӕд Джапарти фидӕ ӕма фурттӕ ӕхсӕвигон фӕллигъдӕнцӕ Гурдзимӕ.
Цъебойти дууӕ киндзи, ӕгасӕй ка байзадӕй, ӕнӕуодбарӕй, уонӕн райгурдӕй фурттӕ, уони фӕрци Цъебойти муггаг нӕ бабун ӕй. Ку ислӕгтӕ ӕнцӕ, уӕд уоститӕ ӕрхудтонцӕ ӕма уонӕн дӕр: исӕнтӕстӕй цӕуӕт ӕма цӕуӕти цӕуӕт – Цъебойти фӕлтӕри фиццаг фиддӕлти муггӕгтӕн. Сӕ рагон цӕрӕнбунӕттӕй ка фесхъӕтӕг уидӕ естӕй туххӕй, етӕ сӕхе римӕхсуни туххӕй ӕрбацӕуиуонцӕ Дигори коммӕ ӕма сӕ Астанти хъаурӕгин муггаг сӕ дӕлбазур бакӕнидӕ, косгутӕн сӕ истонцӕ сӕхемӕ, ӕма ӕрбаледзӕг адӕм ӕдасӕй цардӕнцӕ, кустонцӕ Астантӕн. Астантӕ гъӕздуг ӕма хъаурӕгин муггаг дӕр еци берӕ адӕми фӕрци иссӕнцӕ, мӕсуг исдасун дӕр син уони фӕрци бантӕстӕй. Астӕнтӕбӕл сӕхе ка нимадта, уонӕй еуетӕ равзурдӕнцӕ ӕндӕр муггӕгтӕй. Зӕгъдзинан, Цохъти муггаг равзурдӕй (исӕнтӕстӕй) Ассийӕй ӕрбацӕуӕг лӕг Басулухъӕй. Цохъи ӕнсувӕртӕ ба адтӕнцӕ Тӕкъо, Цӕлла, Хада, Гала, Тато, Аба ӕма Махъо. Райгурдӕнцӕ Басулухъи хӕдзари Охъазти тегъӕбӕл. Аци ӕнсувӕртӕ ку ислӕгтӕ ӕнцӕ, уӕд сӕ муггӕгтӕ сӕ нӕмттӕмӕ гӕсгӕ искодтонцӕ ӕма ӕрцардӕнцӕ медхонхи гъӕути. Цохъ ӕрцардӕй Хъалнӕгъти гъӕуи ӕма уоми ӕ муггаг нийвулдӕй. Астанти таурӕхъи ба Цохъ нимад цӕуй Астани ӕстӕймаг фуртбӕл. Ӕндӕр таурӕхъи Тауасити муггагӕй равзурдӕнцӕ Фӕснӕли гъӕуи Темуртӕ, Будайтӕ ӕма Батӕрти муггӕгтӕ. Темур, Буда ӕма Батӕр адтӕнцӕ ассийаг Тауасий фурттӕ. Астанти таурӕхъи ба Тауаси нимад цӕуй Астани фурттӕй еуебӕл. Еуӕй-еу таурӕхъгӕнгутӕ ба Дигорон Айдарухъи дӕр рӕдудӕй нимайунцӕ Астани фурттӕй еуебӕл. Таурӕхъгӕнгутӕ уобӕл ба нӕ расагъӕс кӕнунцӕ, Астан ӕма Дигорон Айдарухъ Дигоргоми фӕйнӕ рӕстӕги ке цардӕнцӕ. Астанӕн ӕхе ном дӕр гурусхаг ӕй. Ном дан, ин лӕвӕрд ӕрцудӕй, аст фурти ин ке исӕнтӕстӕй, уомӕ гӕсгӕ. Таурӕхъти ба Астан ӕ ном ӕрбахаста ӕ хӕццӕ.
Нур ба Астанти муггаг ӕрцардӕнцӕ Фӕснӕли, Гагуа ӕма Геуӕла Сонгути дони галеу фарс Цъебойти цӕрӕнти бунмӕ. Цохъ ӕма Тепсихъо – Хъалнӕгъти гъӕуи; ӕнсувӕрти кӕстӕр Налой ба цӕргӕ байзадӕй Мӕхчески ӕ зӕронд фидӕ Астани хӕццӕ.
Уӕд адӕмбӕл исистадӕй халери нез, берӕ фӕццӕгъдуни ’нцӕ еци ӕнамонд незӕй. Еци рӕстӕги Астани фурт Геуӕла ӕ фусти дзогтӕ хизта Сау хонхи бӕрзӕндти, гъӕумӕ нӕ цудӕй ӕма йбӕл халерӕ нӕ бафтудӕй. Фал ибӕл фидбилизи хабар ку исӕмбалдӕй, ку базудта, ӕ хестӕр ӕнсувӕр Гагуа, уӕдта ӕ хӕдзари бийнонтӕ незӕй рамардӕнцӕ, зӕгъгӕ, уӕд уони мӕстӕй ӕ сӕрӕй фӕццудӕй, дзорун дӕр ӕ бон нӕбал адтӕй, ӕ фонс ӕма гъӕддаг сирдти ӕхсӕн скъотгӕнгӕ сонтзелӕ кодта, дзӕбодуртӕ дӕр, дан, си нӕбал тарстӕнцӕ. Лӕг ибӕл ку рамбӕлидӕ, уӕд имӕ хӕстӕг нӕ цудӕй, ӕхе си римахста. Уотемӕй Геуӕлабӕл Сау хонхи ӕ фонси хӕццӕ ӕрӕгвӕззӕг ӕрцӕй, мет ӕруардта, еминӕ дӕр фӕссабур ӕй, ӕма ’й адӕм гъӕумӕ ӕрхудтонцӕ, фонс дӕр ӕртардтонцӕ. Геуӕлай дӕр ӕ нез исуагъта, фал е скъотт кӕнун ба уӕдцӕр нӕбал ниууагъта, алли рауӕн дӕр скъотгӕнгӕ хаттӕй. Уомӕ гӕсгӕ ба адӕм Геуӕлай исхудтонцӕ фӕсномугӕй Скъодт, зӕгъгӕ. Скъодти ном Геуӕлабӕл кӕронмӕ дӕр байзадӕй. Фиццагидӕр адӕми ӕрфинст ку адтӕй, уӕд Геуӕлай ном финсгутӕ ниффинстонцӕ – Скъодт, зӕгъгӕ, ӕ муггаг ба Скъодтатӕбӕл. Абони дӕр Геуӕлай фӕлтӕртӕ хӕссунцӕ Скъодтати муггаг.
Цъебойтӕ берӕ фӕстӕдӕр сӕ цӕрӕнтӕй фӕллигъдӕнцӕ будури гъӕутӕмӕ – Лескен ӕма Киристонгъӕумӕ.
Астани кӕстӕр фурт Налой туххӕй ба таурӕхъгӕнӕг дзурдта, зӕгъгӕ, еубон адтӕй цауӕни будури, Сау гъӕди, Ирӕфи дони галеу фарс. Ӕма, дан, дон ниуазунмӕ еу рауӕн ӕхе куд фӕггубур кодта, уотӕ ’йбӕл кӕсгон къуар сӕхе ниццавтонцӕ ӕма ’й ниййахӕстонцӕ, фӕлластонцӕ ’й уацари Кӕсӕгмӕ. Астанти ӕнсувӕртӕ кӕсгӕнттӕн Налой балхӕнуни туххӕй лӕвардтонцӕ берӕ фонс, фал кӕсгон къниӕзтӕ нӕ равардтонцӕ Налоййи Астантӕн. Налой адтӕй хъӕбӕр рӕсугъд лӕхъуӕн, хъаурӕгин ӕма зундгин, уомӕ гӕсгӕ кӕсгӕнтти цӕстӕ нӕ бауарзта ӕ раттун. Сӕхецӕн ӕй искодтонцӕ енцег. Пусулмон дин ин райсун кодтонцӕ, уӕдта ин уосӕ ракурдтонцӕ. Налой байзадӕй цӕргӕ Кӕсӕги, ӕ муггаг ба искодта ӕхе номбӕл – Налойтӕ, зӕгъгӕ. Аци муггаг Кӕсӕги нимад адтӕй кадгин муггагбӕл. Сӕ кӕстӕртӕ зонунцӕ, хестӕрти таурӕхътӕмӕ гӕсгӕ, Налой Дигори комӕй ке рацудӕй ӕма устур Астанти муггагӕй ке равзурдӕй, еци ӕцӕгдзийнадӕ.
(Таурӕхътӕ Астантӕ, Цъебойтӕ ӕма Скъодтати муггӕгти равзурди туххӕй ниууагъта ӕ рамӕлӕти фӕсте раздӕри ахургӕнӕг Скъодтати Амурхан).

Цъугкитӕ. Тогъо ӕма, дан, Цъугки ӕрбалигъдӕнцӕ Дигори коммӕ. Ами еу къуар рӕстӕги сӕхе фӕрримахстонцӕ, уӕдта Тогъо Киристонгъӕумӕ рафтудӕй ӕма уоми ӕрцардӕй, Цъугки ба байзадӕй цӕргӕ Дигоргоми, Уӕхъӕци гъӕуи.
Уӕхъӕци гъӕуи Цъугки еу бонгинтӕмӕ ихуӕрсти фӕккуста ӕма уой фӕрци бамбурд кодта еу минкъий мулк. Ӕ бон фӕцӕй балхӕнун хӕдзари бунат, уӕдта – тиллӕгӕн хумзӕнхи гӕппӕл. Хӕдзари къӕс исаразта гъӕуи кӕрони. Уосӕ ракурдта, ӕма ин фӕззиндтӕй цӕуӕт – фурттӕ ӕма кизгуттӕ. Ӕ муггаг ба ӕхе номбӕл искодта: Цъугки – Цъугкитӕ, зӕгъгӕ. Уӕхъӕци гъӕуи Цъугкийӕн исӕнтӕстӕй цуппар фурти, фал син сӕ нӕмттӕ ба некебал гъуди кӕнуй.
Хестӕр фуртӕн, дан, исӕнтӕстӕй цуппар фурти: Дуге, Гуатдзау, Бегӕза ӕма Хуасдзау: дуккаг фуртӕн – Пӕпун, Микъала ӕма Даукуй; ӕртиккаг фуртӕн – Хамӕза, Мӕрзабег, Налухъ ӕма Хъӕрӕсе; цуппӕрӕймаг фуртӕн ба – Хамбий.
(Нӕ республики Сӕйраг архиви 1899 анзи конд Уӕхъӕци гъӕуи цӕргути «Бийнонти хигъди» финстӕнцӕ Цъугкитӕй еу бийнонти цӕргутӕ:
Хъудайнати фурттӕ: Хъӕвдун – 19-анздзуд, Никъала – 13-анздзуд, уӕдта Хъудайнати ӕнсувӕри фурт Хамбий – 23-анздзуд. Финст ма си ӕнцӕ сӕ киндзӕ Маря – 29-анздзуд, сӕ кизгуттӕ Фатъий – 19-анздзуд ӕма Сахар – 16-анздзуд.
Кизгуттӕ лӕгтӕмӕ ӕрцудӕнцӕ, Цъугкити муггаги лӕг-адӕмӕн ба адтӕй цӕуӕт – фурттӕ ӕма кизгуттӕ. Фӕстагмӕ муггаги цӕргутӕ исберӕ ’нцӕ, сӕ еумӕйаг зӕнхитӕ син нӕбал фагӕ кодтонцӕ, ӕма, хонхи цӕргутӕн будуртӕмӕ фӕлледзуни барӕ лӕвӕрд ку ’рцудӕй, уӕд Цъугкитӕ дӕр ледзун райдӕдтонцӕ, фӕйнӕ рӕстӕгеми фӕллигъдӕнцӕ. Ӕхсӕрисӕрмӕ, Дур-Дури гъӕумӕ, Киристонгъӕумӕ ӕма Иристони ӕндӕр рауӕнтӕмӕ. Уӕхъӕци гъӕуи ба ма абони дӕр Цъугкити муггагӕй ес цӕргутӕ.
(Цъугкити муггаги равзурди цубур истори радзурдта 1991 анзи Дигорай горӕти цӕрӕг Цъугкити Кермен – Крестик).

ХЪАЛНӔГЪТӔ

Гъӕу ӕвӕрд ӕй Айгомуги донӕн ӕ рахес фарс, Уӕхъӕци гъӕумӕ хӕстӕг. Гъӕуи фиццаг цӕргутӕ сӕ хӕдзӕрттӕ исаразтонцӕ тегъӕбӕл, Хонсари ци минкъий ӕндзӕр адтӕй гъӕуи буни, уой ба аурстонцӕ хумзӕнхитӕн. Се ’гуӕрдӕнтӕ, уӕдта сӕ фонси хезнитӕ ба адтӕнцӕ гъӕумӕ идард – Уорс хонхи рӕбунти. Уонӕн сӕ устурдӕртӕ – Тумӕн, Цъахти хӕра, Кафуни адагӕ, будури ба – Саугъӕди ӕрдозӕ. Паддзахи фӕндаг ӕма Айгомуги дон гъӕумӕ хӕстӕг ке адтӕнцӕ, алли афони дӕр самӕ уӕрдун ке зилдӕй, уомӕ гӕсгӕ Хъалнӕгъти гъӕуи цӕргутӕн сӕ царди уавӕртӕ хонсарварс синхаг гъӕути цӕргутӕй адтӕнцӕ дзӕвгарӕ хуӕздӕр.
Хъалнӕгъти гъӕуи цардӕнцӕ муггӕгтӕ: Мӕрзойтӕ, Сагкатӕ ӕма Цохътӕ. Аци муггӕгтӕ гъӕуи ӕрцардӕнцӕ, кенӕ ба равзурдӕнцӕ ӕндӕр муггӕгтӕй медгъӕу.
Мӕрзойтӕ. Мӕрзойти муггаг исӕнтӕстӕй Уӕллагири коми Мизури гъӕуи Ос-Бӕгъатӕри фурт Хъусӕгони къабазӕ Мизурӕй. (Мизур, дан, Уорсдонӕй ӕ цӕрӕнбунат раййивта, фӕстагмӕ ӕхе номбӕл ци гъӕу фӕззиндтӕй, уордӕмӕ (Мизурмӕ).
Мизур ӕ еунӕг кизги равардта лӕгмӕ Гурдзийӕй ӕрбацӕуӕг еу лӕхъуӕнӕн, ӕма син исӕнтӕстӕй цуппар фурти: Дӕе, Габола, Знаур ӕма Таути. Габола ӕма Таути Мизури кедӕр хӕццӕ фӕттоггин ӕнцӕ ӕма фӕллигъдӕнцӕ Згидмӕ, Дӕе ӕма Знаур ба байзадӕнцӕ цӕргӕ Мизури, сӕ муггаг ба Зӕнгиатӕбӕл искодтонцӕ. Еци ӕнсувӕртӕмӕ адтӕй ӕрхӕссӕггаг кизгӕ, ӕ ном хундтӕй Мӕрзой. Знаурӕн ӕ уосӕ рамардӕй, ӕма бацардӕй се ’рхӕссӕггаг кизгӕ Мӕрзоййи хӕццӕ, ӕма, уонӕй ци цӕуӕт рацудӕй, етӕ сӕхе финсун райдӕдтонцӕ Мӕрзойтӕй, уогӕ ба ӕнцӕ Зӕнгиатӕй. (Абони дӕр Мӕрзойтӕ, Зӕнгиатӕ, Габолатӕ кӕнунцӕ ӕрвадеуӕг, кӕрӕдземӕй кизгӕ нӕ корунцӕ). Зӕнгиатӕмӕ ци кизгӕ цардӕй (Знаури уосӕ), уой ном Мӕрзоййи номӕй цӕмӕ гӕсгӕ исхудтонцӕ, уой туххӕй дӕр ес рагон таурӕхъ.
Мизури гъӕуи, дан, куройни куста зӕнхсӕрфӕгӕй (иронау мӕрзӕгӕй) еу мӕгур седзӕргӕс силгоймаг (ӕ сувӕллӕнттӕ дардта, куройни хецау ин ӕ кусти туххӕй ци тиллӕг балӕвар кӕнидӕ, уомӕй). Еци силгоймагӕн ӕ ном ӕма ӕ муггаг дӕр неке зудта, дзурдтонцӕ ймӕ Мӕрзӕг, зӕгъгӕ. Уой фӕсте Мӕрзӕг иссӕй Мӕрзой, уомӕ гӕсгӕ ба ин ӕхе дӕр ӕма ӕ цӕуӕти дӕр ниффинстонцӕ Мӕрзойтӕбӕл. Уотемӕй Мизури гъӕуи фӕззиндтӕй Мӕрзойти муггаг. Ӕвӕдзи, дан, еци силгоймаги кизгӕ бафтудӕй Зӕнгиатӕмӕ дӕр ӕма иссӕй Зӕнгиати Знаури уосӕ.
Мадта кӕцӕй ӕма куд фӕззиндтӕнцӕ Мӕрзойтӕ Тъӕпӕн Дигори ӕма Уӕллагкоми?
Садони коми курӕнтти гъӕуккаг рамардта Мӕрзойтӕй лӕг. Мӕрзойтӕн сӕ къохи не ’фтудӕй сӕ тог райсун. Уӕд етӕ дууӕ ӕнсувӕремӕй Гурдзий бацудӕнцӕ ихуӕрсти. Цалдӕр анзей фӕсте ба, сӕ сӕри гъун ӕма рехтӕ даргъ ӕруадзгӕй, ӕрбаздагъдӕнцӕ фӕстӕмӕ Уӕллагирмӕ. Райдӕдтонцӕ аллихузон листӕгмиутӕй (кӕрдтӕй, кӕрдӕнтӕй, ӕрцийтӕй) сӕудегер кӕнун. Уой ӕфсонӕй бацудӕнцӕ сӕ тоггини хӕдзарӕмӕ ӕма сӕ тог райстонцӕ, сӕхуӕдтӕ ба Гъевони ӕфцӕгбӕл ӕрбахизтӕнцӕ Уӕллагкоммӕ ӕма ӕрцардӕнцӕ Гӕлиати гъӕуи. Рӕстӕг цудӕй, уӕдмӕ ӕнсувӕртӕй сӕ еу ӕрбунат кодта Тъӕпӕн Дигори, Хъалнӕгъти гъӕуи, иннӕ ба байзадӕй Гӕлиати гъӕуи цӕргӕ. Уотӕ фӕззиндтӕй Тъӕпӕн Дигори ӕма Уӕллагкоми нӕуӕг муггаг – Мӕрзойтӕ.
Гӕлиати ци ӕнсувӕр байзадӕй, уой ба худтонцӕ Бурахъ, уомӕ гӕсгӕ сӕ, ӕвӕццӕгӕн, фӕсномугӕй рахудтонцӕ Бурӕхътӕ. Ӕнсувӕртӕн сӕ дууемӕн дӕр фӕззиндтӕй цӕуӕт. Муггаг дӕр ирӕзтӕй куд Тъӕпӕн Дигори, уотӕ Уӕллагкоми дӕр.
Хъалнӕгътӕмӕ ӕрледзӕг ӕнсувӕрӕн рацудӕй цалдӕр фурти ӕма кизги: Майрӕн, Самур ӕма иннетӕ. Самури байзайӕггӕгтӕ раги рафтудӕнцӕ цардагор Лескенмӕ. Абони дӕр си ӕ байзайӕггӕгтӕ цӕрунцӕ. Майрӕн ба байзадӕй цӕргӕ Хъалнӕгъти. Адтӕй Сагкати сиахс. Исӕнтӕстӕй ин кизгуттӕ, уӕдта дууӕ фурти: Тасо ӕма Дзабо. Тасо адтӕй Мурити сиахс, Дзабо ба – Текъойти. Тасойӕн исӕнтӕстӕй цуппар фурти ӕма еу кизгӕ, Дзабойӕн ба – ӕртӕ фурти ӕма фондз кизги. Дзабой фурттӕ адтӕнцӕ: Губади (Тазӕрет), Дага ӕма Хадзимӕт; Тасой фурттӕ ба – Хадзи, Гадзо, Къӕбус ӕма Темурчи. Ӕнсувӕртӕ цардӕнцӕ еу хӕдзарӕй – 45–50 бийнойнагӕй. Уидӕ сӕмӕ 14–16 хуасдзауи. Дардтонцӕ берӕ фонс: фустӕ – 1000 сӕри, гъоцитӕ – 40-56, бӕхтӕ дӕр уотӕ, ставд фонс – 80–100 сӕрей бӕрцӕ.
Тасо ӕма Дзабой фӕсмӕрдӕ бийнонтӕн унаффӕ кодта ӕнсувӕрти хестӕр Тасой фурт Хадзи. Бийнонтӕ цардӕнцӕ лимӕнӕй, берӕ киндзити ӕхсӕн дӕр хъаугъа, хилӕ некӕд ӕрцудӕй. Байурстонцӕ 1931 анзи. Уой фӕсте ба фӕллигъдӕнцӕ будури гъӕутӕ ӕма горӕттӕмӕ: Сурх-Дигорӕмӕ, Ӕхсӕрисӕрмӕ, Дзӕуӕгигъӕумӕ, Нальчикмӕ, Алагирмӕ, Беслӕнмӕ, Дигори коми (Фӕснӕли ӕрдози) ба ма абони дӕр Мӕрзойти муггагӕй цӕруй еу-дууӕ бийнонти.
(Мӕрзойти муггаги равзурди цубур истори радзурдтонцӕ 1991 анзи, Хъалнӕгъти раздӕри гъӕуккӕгтӕ, Дзӕуӕгигъӕуи горӕти цӕргутӕ, ахургӕнӕг 66-анздзуд Мӕрзойти Тазӕрети (Губадий) фурт Сергей ӕма уомӕн е ’нсувӕр 70-анздзуд Раман).

Сагкатӕ. Аци муггаги фиццаг фидӕ Дигори коммӕ ӕрбафтудӕй Хонсар Иристонӕй.
Сагкати хестӕртӕй сӕ еуетӕ куд дзорунцӕ, уомӕ гӕсгӕ сӕ муггаг раги кӕддӕр Булацати муггагӕй равзурдӕй, фал иннетӕ ба уобӕл нӕ арази кӕнунцӕ.
Хонсар Иристонӕй Дигори коммӕ ка ӕрбафтудӕй Сагкатӕй, еци лӕг, дан, ӕрцардӕй Хъалнӕгъти гъӕуи Цохъти муггагмӕ гӕсгӕ. Цохъти фӕрци Сагкай-фурт ами бийнонти хецау иссӕй. Фӕстагмӕ Сагкатӕй Хъалнӕгъти гъӕуи фӕззиндтӕй дууӕ бийнонти (дууӕ хӕдзари). Бийнонтӕ сӕхе ӕхсӕн дӕр ӕма гъӕуи цӕргути хӕццӕ дӕр цардӕнцӕ лимӕн ӕма хӕларӕй. Фал цалдӕр анзей фӕсте ба, дан, Тауиттӕ ӕма Сагкати адӕмти ӕхсӕн кизгӕскъӕвди фӕдбӕл рауадӕй хъаугъа. Сагкатӕй еу лӕгӕн Къамати гъӕуи Хохтӕмӕ адтӕй курд кизгӕ. Сагкай-фурт ӕй нӕма ӕрхудта, уотемӕй ба ’й раскъафта дуккаг уосӕн Тауитти Хъайтухъ. Уой туххӕй Сагкатӕ ӕма Тауитти адӕмтӕ хъӕбӕр ниххилтӕ ’нцӕ. Тауиттӕй еу лӕг, ӕ ном Къулдзах, зӕгъгӕ, адтӕй хӕстмаст, ӕнӕхатир лӕг рамарун имӕ неци кастӕй, уотемӕй ӕй зудтонцӕ медхонхи адӕм. Еци Къулдзах Сагкати фӕттӕрсун кодта марунӕй, ӕма уомӕ гӕсгӕ ба фӕллигъдӕнцӕ сӕ райгурӕн бӕстӕмӕ, Хонсар Иристонмӕ.
Сагкатӕй ма Хъалнӕгъти гъӕуи цӕргӕ байзадӕй еу ӕригон биццеу, е дӕр Цохътӕмӕ исгъонбӕл ӕй, ислӕг ӕй, уосӕ ракурдта ӕма иссӕй бийнонти хецау. Фӕззиндтӕй ин цӕуӕт, цӕуӕти цӕуӕт, етӕ ба ӕнцӕ Сагкати абони адӕмӕн сӕ раздӕри фиддӕлтӕ. Фал уони нӕмттӕ ба нин неке загъта.
(Сагкати муггаги равзурди цубур истори финст ӕрцудӕй Фӕрӕскъӕтти гъӕуи раздӕри цӕрӕг 64-анздзуд Темирати Дзакъулий фурт Заурбеги таурӕхътӕмӕ гӕсгӕ).

Нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ ба, Хъалнӕгъти гъӕуи Сагкатӕй еци анз цардӕнцӕ дууӕ ӕнсувӕри сӕ бийнонти хӕццӕ – Алиййи фурттӕ: Алимӕрза – 61-анздзуд, ӕма Бекмӕрза – 48-анздзуд. Ка син исӕнтӕстӕй, уонӕм сӕ еу адтӕй Мази ӕма ӕ фурттӕ Дохчихъо ӕма Додтий. Мази рамардӕй 1948 анзи, ӕ фурттӕ ба уой фӕсте фӕллигъдӕнцӕ: Дохчихъо – Лескенмӕ, Додтий ба – Чиколамӕ.
Цохътӕ. Цохъти муггаги равзурди туххӕй ес дууӕ таурӕхъи. Еу таурӕхъмӕ гӕсгӕ, Цохъти муггаги фиццаг фидӕ Цохъ адтӕй Астанти аст ӕнсувӕремӕй сӕ еу, исӕнтӕстӕй Мӕхчески гъӕуи Астанти муггагмӕ. Цохъ ку ислӕг ӕй, уӕд уосӕ ракурдта, ӕ муггаг ба ӕхе номбӕл искодта ӕма ӕрцардӕй ӕд бийнонтӕ Хъалнӕгъти гъӕуи. Ами ин исӕнтӕстӕй фурттӕ ӕма кизгуттӕ. Дуккаг таурӕхъмӕ гӕсгӕ ба Цохъти муггаги фиддӕл Цохъ адтӕй Уӕхъӕци гъӕуккаг Баслухъи фурт. Цохъ Уӕхъӕци гъӕуи уосӕ ракурдта, ӕ фидӕ ӕма е ’нсувӕртӕй рахецӕн ӕй, ӕ муггаг ӕхе номбӕл искодта ӕма ӕд бийнонтӕ балигъдӕй Хъалнӕгъти гъӕумӕ.

Феппайуйнаг: Баслухъи фурттӕй Уӕхъӕци гъӕуи ци муггӕгтӕ исӕнтӕстӕй, уони туххӕй ба раздӕр финст ӕрцудӕй, Уӕхъӕци гъӕуи муггӕгти равзурди хабӕрттӕ ку финстан, уӕд. Цохъти муггаги равзурди туххӕй дӕр уоми бакӕсун ӕнгъезуй.

Уӕхъӕци гъӕуӕй Хъалнӕгъти гъӕумӕ ӕрбаледзгутӕн сӕ нӕмттӕ, уӕдта, катӕ адтӕнцӕ, уони неке зонуй, фал син ка исӕнтӕстӕй, етӕ ба 1899 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Гуатцауи фурт Угъу – 91-анздзуд, Газакки фурт Елхъан – 66-анздзуд, Дзӕрдӕги дууӕ фурти: Хъубади – 59-анздзуд ӕма Сланихъо – 48-анздзуд.
 Гуатцауи фурт Угъуйӕн ма адтӕй ӕнсувӕр, фал ин ӕ ном ба феронх кодтонцӕ. Еци ӕнсувӕр ӕ цӕуӕти хӕццӕ раги кӕддӕр фӕллигъдӕй Лескени гъӕумӕ ӕма еци гъӕуи Цохъти фӕлтӕртӕн иссӕй сӕ фиццаг фиддӕл.
Адтӕй ӕма ес Чиколай гъӕуи дӕр Цохъти муггагӕй цӕргутӕ, уони фиццаг фидӕ ба адтӕй Лескени Цохъти хуӕрифурт. Сӕ мадӕ адтӕй Лескени Цохъти кизгӕ ӕма ин Чиколай ӕндӕр муггагмӕ цӕуӕтӕй ка исӕнтӕстӕй, уони цӕмӕдӕр гӕсгӕ ниффинеун кодта ӕхе кизгон муггагбӕл – Цохътӕбӕл. Уони цӕуӕт ӕма цӕуӕти цӕуӕт абони дӕр хӕссунцӕ Цохъти муггаги ном. Еци Цохъти муггагӕй абони дӕр Чиколай гъӕуи ес цӕргутӕ.
Угъу, Елхъан, Хъубади ӕма Сланихъо ба байзадӕнцӕ цӕргӕ Хъалнӕгъти гъӕуи, уонӕн дӕр ами исӕнтӕстӕй цӕуӕт ӕма цӕуӕти цӕуӕт. Елхъан, Хъубади ӕма Сланихъой цӕуӕти туххӕй неци базудтон, фал Угъуй цӕуӕт ба адтӕнцӕ цуппар фурти: Сламӕрза, Дигорухъ, Хъасболат, цуппӕрӕймаг фурти ном ба феронх ӕй. Сламӕрзайӕн (Слангерийӕн) адтӕй цуппар фурти: Илас, Саулӕг, Хадзимӕт ӕма Мӕтъи (Матвей), уӕдта кизгӕ Барийнӕ. Дигорухъӕн ба – Салат (Года), Инус ӕма еу кизгӕ Мисирхан. Хъасболатӕн дӕр адтӕй дууӕ фурти: Елмӕрза (Къитдзӕу) ӕма Бирихин, е ба ӕригонӕй рамардӕй. Цохъти адӕм берӕ рӕстӕгути фӕццардӕнцӕ Хъалнӕгъти гъӕуи, 1930 анзи ба Сламӕрзай фурттӕ къулакгонд ӕрцудӕнцӕ, ӕма сӕ, куд къулактӕ, уотӕ рарвистонцӕ Астӕуккаг Азимӕ – Казахстанмӕ (исӕздагъдӕнцӕ 1957 анзи фӕсте). Сламӕрзай иннӕ ӕнсувӕртӕ дӕр берӕ нӕбал фӕццардӕнцӕ Хъалнӕгъти гъӕуи, етӕ дӕр фӕллигъдӕнцӕ будури гъӕутӕмӕ: Сурх-Дигорӕмӕ, Октябрьскиймӕ, уӕдта ма фӕстагдӕр ба – Дзӕуӕгигъӕуи горӕтмӕ ӕма ма нӕ республики ӕндӕр рауӕнтӕмӕ дӕр. Дигори коми Хъалнӕгъти гъӕуи ба Цохъти муггагӕй рагӕй дӕр цӕрӕг нӕбал ес.
(Цохъти муггаги цубур истори финст ӕрцудӕй 1991 анзи Хъалнӕгъти раздӕри гъӕуккаг, Дзӕуӕгигъӕуи горӕти цӕрӕг 82-анздзуд Цохъти Дигорухъи фурт Инуси таурӕхъмӕ гӕсгӕ).

СКЪОДТАТИ ГЪӔУ (СИНХ)

Скъодтати гъӕу (синх) Хъалнӕгъти гъӕумӕ ӕй хӕстӕг, еу километри бӕрцӕ идарддӕр хонсарӕрдӕмӕ. Ӕвӕрд адтӕй Айгомуги донӕн ӕ рахес фарс минкъий ӕма ӕндзӕр ӕрдози. Скъодтатӕ аци синхи цардӕнцӕ къуар хӕдзаремӕй, ӕндӕр муггагӕй си неке цардӕй.
Синхи цӕргутӕн сӕ царди уавӕртӕ ӕмхузон зин адтӕнцӕ Хъалнӕгъти гъӕуи цӕргути хӕццӕ. Скъодтати адӕмӕн дӕр нӕ фагӕ кодтонцӕ сӕ хуми зӕнхитӕ. Се ’гуӕрдӕнтӕ ӕма сӕ фонси хезнитӕ адтӕнцӕ идард ӕма зин рауӕнти, хъиамӕт сӕбӕл берӕ гъудӕй.
Скъодтатӕ. Аци мугтаги равзурди хабӕрттӕ лӕмбунӕгӕй финст ӕрцудӕнцӕ аци киунуги раздӕр, Мӕхчески ӕма Уӕхъӕци гъӕути цӕрӕг Астанти муггаги равзурди туххӕй ку финстан, уӕд. Уоми Скъодтати муггаги равзурди туххӕй ес цалдӕр таурӕхъи. Ци ма зӕгъун ӕнгъезуй Скъодтати муггаги туххӕй? Таурӕхъгӕнӕг муггаги фиддӕлбӕл нимайуй Астани-фурт Гагуай. уомӕн ба, дан, исӕнтӕстӕй фурт Геуӕли. (Еци Геуӕлийӕн лӕвӕрд ӕрцудӕй Скъодти ном ӕма муггаг дӕр уой номбӕл конд ӕрцудӕй). Геуӕлий фурт ба адтӕй Гасай, уомӕй ба исӕнтӕстӕнцӕ Куцук, Ӕфсимайхуӕ, Елмӕрза ӕма Хамӕза.
(Муггаги цӕргути нӕмттӕ финстити ниууагъта ӕ рамӕлӕти фӕсте зӕронд ахургӕнӕг Скъодтати Амурхан, цардӕй Дигорай горӕти).

1899 анзи ӕрфинсти бӕрӕггӕнӕнтӕмӕ гӕсгӕ ба, Скъодтати муггагӕй сӕхе номбӕл конд синхи еци анз цардӕнцӕ Хъудайнати фурт Хадзеумар – 39-анздзуд, Налухъи фурт Туйгъан – 40-анздзуд, Туйгъани фурттӕ: Хъасболат, Давид, Микъала, уӕдта ӕ кизгӕ Мерет. Синхи ма цардӕнцӕ: Гасай фурт Ӕфсимайхуӕ – 51-анздзуд ӕма Елмӕрза – Гасай фурт, 42-анздзуд.
Аци ӕнсувӕртӕн дӕр ӕнтӕстӕй цӕуӕт ӕма цӕуӕти цӕуӕт, фӕстагмӕ исберӕ ӕнцӕ, ӕма, будуртӕмӕ фӕлледзуни барӕ лӕвӕрд ку ӕрцудӕй, уӕд Скъодтати цӕргутӕ фӕйнӕ рӕстӕгеми фӕллигъдӕнцӕ будури гъӕутӕ ӕма горӕттӕмӕ, сӕ фулдӕртӕ 1930 анзи фӕсте фӕллигъдӕнцӕ Сурх-Дигори гъӕумӕ, уордигӕй ба уой фӕсте кадӕртӕ фӕллигъдӕнцӕ Дзӕуӕгигъӕу, Дигора, Алагир, Мӕздӕги горӕттӕмӕ, уӕдта ма ӕндӕр рауӕнтӕмӕ дӕр.

ФАЛ МА ЕС МӔНӔ АУӔХӔН ТАУРӔХЪТӔ ДӔР:

I. Ӕстӕмӕй-астмӕ фӕцӕй Астанти Астанетӕмӕ Мадзарӕй раледзӕг – Бадели (Баделидзе). Астанти Астан ба уӕди рӕстӕги адтӕй Тъӕпӕн Дигори гӕс. Бадели еу рӕстӕги фӕсте бацудӕй Астанмӕ корӕги, Стур-Дигори ком, дан, мин радтӕ Мӕцутӕй уӕлӕмӕ, уӕддӕр си, зӕгъгӕ, цӕрӕг ку нӕййес.
Астан ин ӕ Хуцауи къох равардта, – дӕу фӕууӕд, зӕгъгӕ. Сӕ дзубандий фӕсте Астани ӕ мадӕ бафарста: «Биццеу, еци лӕг ба дин ка адтӕй?» «Е, уӕртӕ Мадзарӕй ралигъдӕй, уоми ин цӕрӕн фадуат нӕбал ес. Стур-Дигори ба уӕддӕр неке цӕруй, ӕма ин ӕй равардтон», – загъта ӕ мадӕн Астан.
Уӕд ин мадӕ загъта: «Нӕ дӕ гъудӕй ӕгас ком дӕттун».
«Мӕ Хуцауи къох имӕ равардтон ӕма ма нур ба куд кӕнон», – батухстӕй Астан.
«Цогӕ, уайгӕ кӕнӕ ӕ фӕсте ӕма ин зӕгъӕ, еу сагъӕс лӕгӕн ӕнхӕст нӕй».
Астан ледзунтӕ байдӕдта Баделий фӕсте ӕма ’й еу рауӕн исӕййафта е ’ркъетӕ тохгӕ ӕма ин ӕ мади дзурдтӕ загъта, – еу сагъӕс, дан, лӕгӕн фагӕ нӕй. Ардигӕй уӕлӕмӕ ци кӕнис, е дӕхе барӕ фӕууӕд, ардигӕй дӕлӕмӕ ба, дан, дӕ неци гъуддаг ес.
Уоци коми уӕд цӕрӕг нӕма адтӕй, фал Бадели ӕ хӕццӕ Гурдзийӕй адӕм ракодта – ӕ хӕстӕгутӕ ӕма зонгити. Стур-Дигори коми гъӕу исӕвзурстӕй. Баделий Бӕфони ӕфцӕгӕн ӕфцӕггӕсӕй байхуӕрстонцӕ, цӕмӕй Кӕсӕги лӕбурдтитӕй гъӕуай кодтайдӕ бунӕттон цӕргути. Тохӕндзаума уӕди рӕстӕги хъӕбӕр ӕстӕн адтӕй, Баделимӕ ба адтӕй хуарз хуӕцӕнгарз. Фиццаг дзубанди кодтонцӕ хӕдзарӕн далисбӕл. Е коми цӕргутӕмӕ ӕгӕр хъазар фӕккастӕй ӕма уӕд бадзурдтонцӕ хӕдзарӕн гудунхуарбӕл. Баделий ӕрхаттӕй 12 анзи, ӕма ӕ тиллӕг исберӕ ’й.
Уӕдта ӕртӕ анзи нӕмуг дӕр нӕбал искастӕй, стонг ӕнзтӕ никкодта. Фӕстагмӕ ӕ тиллӕг уӕйӕ кӕнун райдӕдта Бадели. Гудунхуарбӕл ин лӕвардтонцӕ бӕкъуӕлхуар хумӕ, ӕма ӕ зӕнхитӕ исберӕ ’нцӕ. Ӕхебӕл ку фӕххуӕстӕй, уӕд Астанти хӕццӕ тох кӕнун байдӕдта. Астан ӕрзӕронд ӕй, ӕма ’й басаста. Бадели ӕхецӕн фӕдгӕ скӕнун кодта, – ӕз, дан, куд унаффӕ кӕнон, косарт дӕр мӕн дзурдӕй куд киндӕуа, уӕллӕй дӕр, зӕгъгӕ, ӕз куд бадон (гъома, финги сӕрӕй). Астани ку басаста, уӕд ниппурхитӕ ’нцӕ ӕ бийнонтӕ дӕр. Астанӕн адтӕй аст фурти: Тазий, Алий, Цакъо, Гӕуис, Тауас, Охъаз, Цохъ, Цъебо. Уонӕй алкедӕр иссӕй хецӕн муггаг. Тазийтӕ адтӕнцӕ Хъубадти иуазӕг , Алийтӕ ба – Абисалти.
Тазий бийнонти гъуддаг бакодта, ӕ цӕуӕт сӕхебӕл фӕххуӕстӕнцӕ. Еци рӕстӕги ба еминӕ растадӕй, ӕма Тазиййӕн ӕ бийнонтӕ фӕццӕгъдуни ӕнцӕ. Еунӕг фурт – Ӕго ма си фӕййервазтӕй. Ӕго, еунӕгӕй ӕризайгӕй, ци уавӕри адтӕй, – де ’знаг дӕр уой ма бавзарӕд. Абисалтӕ ба ймӕ сӕ унӕути исӕрветиуонцӕ гъе уӕддӕр. Мулк си агурдтонцӕ, фал Ӕго уонӕбӕл нӕ адтӕй, скъотгӕнгӕ хаттӕй хуӕнхти. Абисалти унӕут дӕр ӕй радзоридӕ, – уӕлӕ, дан, уоми скъотт кӕнуй, зӕгъгӕ, ӕма гъеууотемӕй Астантӕй – Тазийтӕ, Тазийтӕй ба – Скъодтати муггаг фӕззиндтӕй.
Ӕгойӕн кизгӕ ракурдтонцӕ Цъугкитӕй. Уомӕй ин райгурдӕй дууӕ фурти – Гасай ӕма Налухъ. Налухъ фиццаг адтӕй Байсонгъурти сиахс. Байсонгъуронӕй ин райгурдӕй фурт – Слангерий. Слангерий ба адтӕй Гецати сиахс. Гецаонӕй ин райгурдӕй фурт – Дӕде. Дӕдей уосӕ адтӕй Магкатӕй (Бидзинтӕй). Уомӕй ин райгурдӕй аст лӕхъуӕни ӕма цуппар кизги. Дӕдей фурттӕ – Тазӕрет, Фарнӕ (Иван), Агубе, Бадели, Алихан, Амурхан, Барис, Юрик.
Налухъ дуккаг уосӕн ракурдта Агънати кизгӕ. Уомӕй ин исӕнтӕстӕй фурт – Хаджеумар. Хаджеумар ба бахӕстӕг кодта Митдзити хӕццӕ, ӕма ин фурттӕ райгурдӕй – Хаджимуссӕ, Хаджимурзӕ ӕма Еристау. (Хаджимурзӕ цардӕй англисаг уоси хӕццӕ Америки Еугонд Штатти. 1973 анзи ардӕмӕ исцудӕй ӕ бийнойнаги хӕццӕ ӕма хӕс-тӕгути фӕууидта, кувд ин искондтонцӕ. Автори фепп)..
Налухъӕн е ’ртиккаг уосӕ – Темурти кизгӕй райгурдӕй фурт – Туйгъан. Туйгъанӕн ба Дигоонӕй исӕнтӕстӕй – Астархан, Хъасболат, Къала, Харитъон, Дауит, Тъӕкъа.
Ӕгой иннӕ фурт – Гасаййӕн Хъамболти кизгӕй райгурдӕй ӕхсӕз фурти – Ӕфсимайхуӕ, Тазий, Хамӕза, Елмӕрза, Куцук, Мали. Ӕфсимайхуӕ адтӕй Гегкити сиахс. Гегкиуони хӕццӕ син исӕнтӕстӕй цуппар фурти – Бичи, Алексей, Хакъиассӕ ӕма Урусбий (Келуз). Тазий адтӕй Байти сиахс. Райгурдӕй ин фурттӕ – Созур ӕма Астан (Адздзан, Казбек). Хамӕзайӕн ӕ уосӕ Хъойбаонӕй исӕнтӕстӕй фурттӕ – Елхъан ӕма Темболат. Елмӕрза ба адтӕй Дзотти сиахс. Адтӕй ин цуппар фурти – Бекмӕрза, Бегӕза, Елбиздухъ, Геуӕрги. Куцуккӕн – Амурхан ӕма Геуӕрги, Малиӕн ба – Иван.
(Скъодтати Айдарухъи дзурдтӕй ӕй ниффииста Скъодтати Эльбрус).

II. Иннӕ таурӕхъ ба ӕй ӕцӕгдзийнадӕмӕ тӕккӕ хӕстӕгдӕр. Зурати Сӕлафирмӕ (рохсаг уӕд) адтӕй е ’рвадӕ, америкаг ахургонд – Зурай-фурти киунугӕ скифтӕ, сӕрмӕттӕ, аланти туххӕн. Ӕз ба ’й бакастӕн Малити Васомӕ, рауагъдадӕ «Аланий» ма ку куста сӕйраг редакторӕй, уӕд. Уоми финст ес, загъгӕ, Скъодтатӕ ӕнцӕ скифти ӕцӕг фӕдонтӕ, скифтӕ адтӕнцӕ сӕ рагон фиддӕлтӕ Скъодтати муггагӕн. Гъуддаг уой медӕгӕ ’й, ӕма «скъиф» дзурд ӕййевгӕ рацудӕй фиццаг «скъит»-мӕ, гъома фонетики закъӕнттӕмӕ гӕсгӕ дамугъа «ф» «т»-мӕ рахизтӕй, уой фӕсте ба «скъит»-«скъот»-мӕ, «и»-«о»-мӕ. Уотемӕй «скъот» равзурстӕй «скъиф»-ӕй.
(Аци таурӕхъ ниффинста Скъодтати Эльбрус Бариси фурт).

ХЪАЗАХТӔ ӔМА ТАУИТТИ СИНХИТИ ТУХХӔЙ

Аци дууӕ синхи дӕр Тъӕпӕн Дигори нимадтонцӕ Мӕхчески гъӕубӕл, сӕ цӕргутӕ дӕр сӕхе худтонцӕ Мӕхчески гъӕуккӕгтӕ. Ӕвӕрдӕнцӕ ӕмвӕрстӕ Мӕхчески гъӕу, уӕдта Айгомуги (Ирӕфи) донӕн ӕ рахес фарс хонсӕртти, Уорс хонхмӕ хӕстӕг, 2–2,5 километри идарддӕр Паддзахи надӕй. Синхитӕмӕ фӕззӕг, зумӕг ӕма рагуалдзӕг уӕрдун нӕ зилдӕй, уомӕ гӕсгӕ ба цӕргутӕ сӕ фулдӕр куститӕ кодтонцӕ хайуантӕбӕл, кенӕ ба фестӕгӕй, уӕдта лӕги хъаурӕй. Гъӕдӕ дӕр сӕмӕ адтӕй идард, ӕма син гъӕдӕй аразӕн ӕрмӕг, уӕдта содзунмӕ согхӕсгӕ ӕрцӕуидӕ хайуантӕбӕл. Ци минкъий адӕм цардӕй синхити, уони фагӕ адтӕнцӕ сӕ хумзӕнхитӕ, истонцӕ си мӕнӕуӕ, хъӕбӕрхуар ӕма зӕтхӕ, уӕдта – картоф ӕма еуӕй-еу халсартӕ.
Фонси хезнитӕ ӕма сӕмӕ игуӕрдӕнтӕ адтӕй сӕ фонси фагӕ. Кӕд дууӕ синхеми дӕр берӕ цӕргутӕ нӕ адтӕй, сӕ муггӕгтӕ нимӕдзӕй минкъий адтӕнцӕ, уӕддӕр си ка цардӕй, уони муггӕгти фӕззинди туххӕй ба алкӕмӕндӕр ес ӕхе истори.

ХЪАЗАХТИ СИНХ

Хъазахтӕ ӕма Дзанкисти муггӕгти фиддӕлтӕ синхмӕ ислигъдӕнцӕ Мӕхчески гъӕуӕй. Муггӕгти фиддӕлтӕ адтӕнцӕ Дзанки, Ассийӕй ӕрбафтуйӕг Гаунатӕй, Хъазах дӕр адтӕй Ассийӕй ӕрбацӕуӕг Гаунати зонгӕ, е дӕр ӕрцардӕй Мӕхчески гъӕуи, Дзанкис ӕма уой ӕнсувӕртӕ Темир, Сӕууай ӕма Саукуййи хӕццӕ. Ӕнсувӕртӕн иуаргӕ ку ӕрцудӕй, уӕд сӕ муггӕгтӕ сӕхе нӕмттӕбӕл искодтонцӕ. Уотемӕй Мӕхчески гъӕуи фӕззиндтӕнцӕ муггӕгтӕ: Темиратӕ, Сӕууайтӕ, Саукуйтӕ, Дзанкистӕ ӕма Хъазахтӕ. Фиццаг ӕртӕ муггаги фӕллигъдӕнцӕ Фӕрӕскъӕтти гъӕумӕ. Дзанкистӕ ӕма Хъазахтӕ ба – Хъазахти синхмӕ. (Синхӕн Хъазахти ном лӕвӕрд ӕрцудӕй, еци зӕнхи Хъазахти муггаги адӕм ке цардӕнцӕ, уомӕ гӕсгӕ). Хъазахтӕ Къуӕзӕнони (зӕнхи хатт) буни, ӕндзӕри, ӕрцардӕнцӕ, Дзанкистӕ ба – уӕлдӕр цӕгат-хорнигулӕнӕрдӕмӕ, адаги билӕбӕл цӕугӕдони галеу фарс. (Уой фӕсте еци адагӕ ӕма дон адӕм исхудтонцӕ «Дзанкисти дон», «Дзанкисти адагӕ», зӕгъгӕ). Уоми дууетӕ дӕр цӕрӕн хӕдзӕрттӕ исаразтонцӕ ӕма цардӕнцӕ бундоронӕй. Фӕццардӕнцӕ си берӕ рӕстӕгути, уӕдта Дзанкистӕ фӕллигъдӕнцӕ раги кӕддӕр будурмӕ, Дур-Дурмӕ, Хъазахти муггагӕй ба ма еци синхи цӕргутӕ адтӕй 1990 анзи уалӕнгӕ, уӕдта етӕ дӕр ӕрлигъдӕнцӕ Мӕхчески гъӕумӕ. Уӕдӕй фӕстӕмӕ Хъазахти синхи цӕрӕг нӕбал ес.

Феппайуйнаг. Ӕнсувӕртӕ Темир, Сӕууай, Саукуй ӕма Дзанкис, уӕдта сӕ зонгӕ Хъазах куд фӕззиндтӕнцӕ Дигори коми ӕма, Мӕхчески гъӕуӕй цӕмӕ гӕсгӕ фӕллигъдӕнцӕ, уони туххӕй ба таурӕхъ бакӕсун ӕнгъезуй аци киунуги Мӕхчески гъӕуи муггӕгти хӕццӕ. 

Хъазахти фиддӕл Хъазахӕн сӕ синхи цӕргӕй адтӕй цӕуӕт ӕма цӕуӕти цӕуӕт, фал син сӕ нӕмттӕ ба неке зонуй.
Нӕ республики Сӕйраг архиви ба 1899 анзи ӕрфинсти бӕрӕггӕнӕнтӕмӕ гӕсгӕ, Хъазахи байзайӕггӕгтӕ адтӕнцӕ Василий фурт Туйгъан – 46-анздзуд, уомӕн ӕ уосӕ Дайхуӕ – 40-анздзуд, сӕ цӕуӕт – дууӕ фурти: Дзанхот – 13-анздзуд ӕма Дзамболат – 3-анздзуд, уӕдта Туйгъани ӕнсувӕртӕ: Нӕуӕг – 46-анздзуд, Дзӕрдӕг – 38-анздзуд ӕма Деко (Тико) – 32-анздзуд, уӕдта Тикой уосӕ Куло, Геуӕргий кизгӕ – 18-анздзуд, цардӕй ма синхи Баслухъи фурт Елхъан – 43-анздзуд, ӕ уосӕ Майхуӕ – 37-анздзуд, ӕма уонӕн сӕ фурттӕ: Хадзеумар – 13-анздзуд ӕма Геуӕрги – 4-анздзуд.
Ранимад ӕнсувӕртӕн дӕр Хъазахти синхи ӕнтӕстӕй фурттӕ ӕма кизгуттӕ, фӕстагмӕ муггаги адӕм нимӕдзӕй фӕффулдӕр ӕнцӕ, ӕма си 1928 анзи еу аул сӕ цӕрӕнбунат раййивта Киристонгъӕумӕ, иннетӕ ба цӕргӕ байзадӕнцӕ Хъазахти синхи.
(Хъазахтӕ ӕма Дзанкисти муггӕгти равзурди цубур истори радзурдта 1990 анзи Мӕхчески гъӕуи цӕрӕг 92-анздзуд Хъазахти Санге).

МӔСТИНОКӔ

Мӕстиноки гъӕуи бунат ӕй Айгомуги донӕн ӕ рахес фарс, Хъалнӕгъти гъӕуӕй бӕрзонддӕр, хонсари, Уорс хонхмӕ хӕстӕг. Паддзахи над ӕма Айгомуги донӕй гъӕуи бунат ӕй дууӕ-ӕртӕ километри идарддӕр.
Гъӕуи арӕнтӕ: цӕгати – Тауитти синхи зӕнхитӕ, хонсари – Фӕснӕли тегътӕ, хорискӕсӕни – Уорс хонх ӕма хорнигулӕни – Хъалнӕгъти гъӕу ӕма Скъодтати зӕнхитӕ.
Мӕстиноки гъӕумӕ уарун рӕстӕги ӕма зумӕги бӕнтти уӕрдун нӕ зилдӕй, уомӕ гӕсгӕ ба гъӕуи цӕргутӕ сӕ алли куститӕ дӕр кодтонцӕ хайуантӕбӕл, кенӕ ба фестӕгӕй – лӕги хъаурӕй.
Аразӕн ӕрмӕг ӕма сог хастонцӕ идардӕй, Сау хонхи бӕрзӕндтӕй ӕма будури Саугъӕдӕй. Согӕй ку батухсиуонцӕ гъӕуи цӕргутӕ, уӕдта ӕндзарстонцӕ сӕнарӕ.
Гъӕуи цӕргутӕн кӕд сӕ хумзӕнхитӕ минкъий адтӕнцӕ, уӕддӕр си истонцӕ мӕнӕуӕ, хъӕбӕр хуар ӕма зӕтхӕ, уӕдта картоф. Сӕ фонсӕн фагӕ хуӕруйнаг цӕттӕ кодтонцӕ се ’гуӕрдӕнти, сӕрди дӕргъи ба сӕ хизтонцӕ фонси хезнити Уорс хонхи рӕбунти, фӕсхонх цӕгати ӕма будури Саугъӕди ӕрдозти. Хумзӕнхитӕ ӕма игуӕрдӕнтӕ сӕ рагфиддӕлтӕн зинтӕй бафтудӕнцӕ сӕ къохти, берӕ сӕбӕл фӕхъхъиамӕт кодтонцӕ, фал син ӕнӕ еци зӕнхитӕй цӕрӕн нӕ адтӕй, уони фӕрци дардтонцӕ сӕхе.
Мӕстиноки гъӕуи цӕргутӕ дӕр, куд иннӕ гъӕути цӕргутӕ Дигори коми, уотӕ ӕууӕндтӕнцӕ Хуцаубӕл, изӕдтӕбӕл, кувтонцӕ сӕмӕ.
Хуцау ӕма Уасгергий фӕсте кадгиндӕр изӕдбӕл цӕргутӕ нимадтонцӕ изӕд Уорс Епиай. Алли анз дӕр ин ӕ ном ирдтонцӕ сӕ еумӕйаг ковӕндони сӕрди мӕйи (хуасидайӕни).
Сӕ фиддӕлти ӕгъдӕуттӕ нӕ иронх кодтонцӕ.
Мӕстиноки гъӕуи цӕргутӕ хонхи зин цардӕн берӕ фӕббухстӕнцӕ – мадта син ци кӕнгӕ адтӕй? Фал син хуӕздӕр ӕма ӕнцондӕр рауӕнти цӕруни барӕ лӕвӕрд ку ’рцудӕй, уӕд сӕ гъӕу ниууагътонцӕ ӕма фӕллигъдӕнцӕ Иристони горӕттӕ ӕма будури гъӕутӕмӕ, сӕ еуетӕ ба ӕрлигъдӕнцӕ медхонхи ӕндзӕри ӕвӕрд гъӕутӕмӕ.
Мӕстиноки гъӕуи цардӕнцӕ муггӕгтӕ: Аркъаутӕ, Байтӕ, Бесатӕ, Гӕуистӕ, Дзагуртӕ, Дзатцетӕ, Махъотӕ, Морийтӕ, Хӕтӕгтӕ, Хацъӕтӕ ӕма Хъойбайтӕ.
Муггӕгтӕ Мӕстиноки гъӕумӕ ӕрбафтудӕнцӕ кӕцӕйдӕр, кенӕ ба равзурдӕнцӕ медгъӕу ӕндӕр муггӕгтӕй.
Аркъаутӕ. Аркъаутӕ раздӕр цардӕнцӕ Уӕллагири коми. Хуӕнхти цӕргутӕн будуртӕмӕ раледзуни барӕ ку фӕцӕй, уӕд Аркъаутӕ дӕр берӕ уӕллагийрӕгти хӕццӕ фӕлледзунмӕ гъавтонцӕ Мӕздӕгмӕ, фал ледзгути цӕмӕдӕр гӕсгӕ Мӕздӕгмӕ нӕбал рауагътонцӕ, ӕрдӕг надбӕл сӕ бауорӕдтонцӕ. Уӕллагийрӕгтӕ кенӕ фӕстӕмӕ раздагъдайуонцӕ хонхмӕ, кӕцӕй ралигъдӕнцӕ, уордӕмӕ, кенӕ ба ӕрцардайуонцӕ Дидийнати. Аркъаутӕ Дидийнати ӕрсабур ӕнцӕ, уоми син цӕргӕ ӕрцудӕй дзӕвгарӕ рӕстӕг. Цардӕнцӕ си зин уавӕрти, берӕ ’нӕхъӕртондзийнӕдти хӕццӕ, лӕгъуз ӕма мӕгурӕй.
Еубон, дан, Мӕстиноки гъӕуккаг, Махъотӕй еу лӕг, будури балций уогӕй, Дидийнати баздахтӕй ӕ кизгӕ бӕрӕггӕнӕг Аркъаутӕмӕ ӕма ӕ кизги бийнонти лӕгъуз уавӕрти цӕргӕй баййафта. Ӕ кизгӕ, Аркъаути уосӕ, ӕ берӕ сувӕллӕнтти хӕццӕ ӕнӕ лӕгӕй зин цард ӕвзурста, Еци фӕндагбӕл Махъой-фуртӕн ести фенхус бакӕнун ӕ бон неци иссӕй, фал ӕ кизгӕн фенцондӕри туххӕй ба ин ӕ биццеутӕй сӕ еуей – Хъайсӕни – ӕ мадӕй ракурдта ӕма ’й фӕххаста сӕхемӕ Мӕстиноки гъӕумӕ.
Хъайсӕни Махъотӕ исгъонбӕл кодтонцӕ, уонӕмӕ ислӕг ӕй. Махъоти фӕрци уосӕ дӕр ракурдта ӕма Мӕстиноки гъӕуи хецӕнӕй ӕрцардӕй. Ӕ уосӕ адтӕй Цакъоти кизгӕ, ӕма ин уомӕй исӕнтӕстӕй ӕртӕ фурти: Сланихъо, Хадахцихъо ӕма Дзаба, уӕдта ӕртӕ кизги (лӕгтӕмӕ ӕрцудӕнцӕ: сӕ еу – Хӕтӕгтӕмӕ, иннӕ – Моритӕмӕ, ӕртиккаг ба – Бесатӕмӕ). Ӕ фуртти цӕуӕт ба адтӕнцӕ: Сланихъойӕн ӕртӕ фурти: Дрис, Данел ӕма Инал, уӕдта еу кизгӕ Гуарӕ.
Хадахцихъой фурттӕ: Владимир, Уомар, Тазе, Хъамболат, Беслӕн, Созур ӕма Харитон. Дзабойӕн ба адтӕй еунӕг фурт Баратиндзгӕ, уӕдта цалдӕр кизги.
Уотемӕй Сланихъо, Хадахцихъо ӕма Дзаба (Хъайсӕни нӕ нимайгӕй) Мӕстиноки гъӕуи адтӕнцӕ Аркъаути абони фӕлтӕртӕн сӕ фиццаг фиддӕлтӕ. Сӕ цӕуӕт ӕма цӕуӕти цӕуӕт ба берӕ рӕстӕгути фӕццардӕнцӕ Мӕстиноки гъӕуи, уӕдта си дууӕ аули (Хадахцихъо ӕма Баратиндзги аултӕ) 1920 анзи фӕллигъдӕнцӕ Дур-Дурмӕ, иннетӕй ба сӕ еуетӕ 1930 анзи – Сурх-Дигорӕмӕ, Тотий – Дунтӕмӕ, Данели цӕуӕт ба 1955 анзи – Синдзигъӕумӕ, еу бийнонтӕ ба Мӕстиноки гъӕуӕй ӕрлигъдӕнцӕ медхонхи ӕндзӕрмӕ ӕма цӕрунцӕ Скъодтати рагон цӕрӕнтӕмӕ хӕстӕг.
(Аркъаути муггаги равзурди цубур истори финст ӕрцудӕй 1991 анзи, Мӕстиноки раздӕри гъӕуккаг, Дзӕуӕгигъӕуи горӕти цӕрӕг ахургӕнӕг Аркъаути Данели фурт Кермени таурӕхъмӕ гӕсгӕ).

Байтӕ, Ӕбатӕ ӕма Махъотӕ. Аци муггӕгти фиддӕлтӕ адтӕнцӕ ӕнсувӕртӕ – Баслухъи фурттӕ, цардӕнцӕ Уӕхъӕци гъӕуи. Сӕ фидӕ ӕма се ’ннӕ ӕнсувӕртӕй ку рахецӕн ӕнцӕ, уӕд ислигъдӕнцӕ Мӕстиноки гъӕумӕ ӕма ӕрцардӕнцӕ хецӕнтӕй – алке ӕхе бийнонти хӕццӕ. Фӕццардӕнцӕ си берӕ рӕстӕгути, адтӕй син цӕуӕт – фурттӕ ӕма кизгуттӕ, фал син сӕ нӕмттӕ ба нӕ базудтан. Ӕбатӕ ӕма Махъотӕ раги кӕддӕр фӕллигъдӕнцӕ будури гъӕутӕмӕ, Ӕбатӕ – Киристонгъӕумӕ, Махъотӕ ба – Чиколамӕ. Байтӕ ба байзадӕнцӕ цӕргӕ Мӕстиноки гъӕуи. Сӕ муггаги адӕм уоми цӕргӕй фӕффулдӕр ӕнцӕ, хецӕн хӕдзӕрттӕ (бийнонтӕ) сӕмӕ фӕззиндтӕй. Уонӕй сӕ еуетӕ 1930 ӕнзти фӕллигъдӕнцӕ Дур-Дурмӕ, иннетӕ ба ма си фӕццардӕнцӕ 1955 анзи уӕнгӕ, уӕдта етӕ дӕр (Залуни цӕуӕт) фӕллигъдӕнцӕ Чиколай гъӕумӕ.
Байти муггаги фиддӕл Баййи цӕуӕт катӕ адтӕнцӕ, уой некебал гъуди кӕнуй, фал уони цӕуӕт кенӕ ба цӕуӕти цӕуӕт ба 1899 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Саукуй ӕма ӕ фурт Елхъан – 57-анздзуд, Бӕтӕхъо ӕма ӕ дууӕ фурти Адулгерий – 55-анздзуд ӕма Мӕхӕмӕт – 51-анздзуд.
Елхъан, Адулгерий ӕма Мӕхӕмӕтӕн дӕр Мӕстиноки гъӕуи адтӕй фурттӕ ӕма кизгуттӕ: Налухъ, Залун ӕма ӕндӕртӕ.
(Байти муггаги хабӕрттӕ радзурдта 1990 анзи Мӕстиноки раздӕри гъӕуккаг, Дзӕуӕгигъӕуи горӕти цӕрӕг 91 -анздзуд Гӕуисти Келемети фурт Бирихин).

Феппайуйнаг: Байтӕ, Ӕбатӕ ӕма Махъоти муггӕгти фиддӕлтӕ куд фӕззиндтӕнцӕ Уӕхъӕци гъӕуи, уой туххӕй ба лӕмбунӕгӕй финстан раздӕр аци киунуги, Уӕхъӕци гъӕуи муггӕгти хӕццӕ.
Бесатӕ. Мӕстиноки цӕрӕг Бесати муггаги равзурди хабар ракодта сӕхе гъӕуи раздӕри цӕрӕг 91-анздзуд Гӕуисти Бирихин. Бирихин дзурдта: Уӕллагири комӕй, дан, Ӕрхони гъӕуӕй, раги кӕддӕр Дигори коммӕ ӕрбалигъдӕнцӕ дууӕ ӕнсувӕри, тоггин ке фӕцӕнцӕ Ӕрхони гъӕуи, уомӕ гӕсгӕ. Дууӕ ӕнсувӕремӕй сӕ еу ӕрцардӕй Фӕрӕскъӕтти гъӕуи, иннӕ ба – Мӕстиноки гъӕуи. Сӕ нӕмттӕ син некебал гъуди кӕнуй, фал сӕ дууӕ дӕр аци гъӕути уоститӕ ракурдтонцӕ, бийнонти хецӕуттӕ иссӕнцӕ ӕма бундоронӕй цардӕнцӕ: сӕ еу – Фӕрӕскъӕтти гъӕуи, иннӕ ба – Мӕстиноки гъӕуи.
Мӕстиноки гъӕуи ка ’рцардӕй, уой фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уой некебал гъуди кӕнуй. Гъуди си кӕнунцӕ Хъасболати фурт Мачкой, уой фурттӕ Урусбий ӕма Дзегай, уӕдта Ахмӕти фурт Хазбиййи. Ранимад лӕгтӕ Мӕстиноки гъӕуи цардӕнцӕ хецӕнтӕй, алкедӕр ӕ бийнонти хӕццӕ. Нимад цӕунцӕ – Бесатӕн сӕ фиццаг фидӕ, ӕма уой фиццаг цӕуӕти фӕсте сӕ фӕлтӕртӕн (Бесатӕн) сӕ раздӕри фиддӕлтӕбӕл.
Бесатӕ, Дигоргоми цӕргӕй, ӕгадӕ муггаг нӕ адтӕнцӕ, адтӕй сӕмӕ хуарз ӕма кадгин хестӕр лӕгтӕ.
Бесати муггаги хабӕрттӕ ма раздӕр лӕмбунӕгдӕрӕй финстан, Фӕрӕскъӕтти муггӕгти равзурди туххӕй ку дзурдтан, уӕд. Еци финститӕмӕ гӕсгӕ хуӕздӕр базонун ӕнгъезуй, кӕд ӕма цӕмӕ гӕсгӕ ӕрбалигъдӕнцӕ Уӕллагири комӕй Дигори коммӕ Бесати дууӕ ӕнсувӕри, уой.
Гӕуистӕ. Гӕуисти хестӕртӕ сӕ муггаги фиццаг фидӕбӕл нимайунцӕ Астанти Астани аст фуртемӕй сӕ еуей – Гӕуиси.
Гӕуис, дан, ӕ фидӕй ку рахецӕн ӕй, уӕд Мӕхчески гъӕуӕй ӕ цӕрӕнбунат раййивта Мӕстиноки гъӕумӕ, ами ӕрцардӕй ӕ бийнойнаги хӕццӕ. Мӕстиноки гъӕуи Гӕуисӕн исӕнтӕстӕй фурт Зулун, уомӕн ба – дууӕ фурти: Келемет ӕма Мансур. Келеметӕн исӕнтӕстӕй ӕртӕ фурти: Мӕрзабег, Цеца ӕма Тотурухъ, уӕдта еунӕг кизгӕ Санӕт (лӕгмӕ ӕрцудӕй Хӕнӕзи гъӕумӕ Дзедати Догкомӕ).
Зулуни иннӕ фурт Мансурӕн ба Чегати кизгӕй исӕнтӕстӕй цуппар фурти: Бегӕза, Бекмӕрза, Алимӕрза, уӕдта Хъубади. Келемети хестӕр фурт Мӕрзабегӕн дӕр адтӕй цуппар фурти: Тазе, Тотурбег, Бирихин ӕма Сандир, уӕдта цуппар кизги. Келемети иннӕ фурт Цецайӕн Тамати кизгӕй исӕнтӕстӕй дууӕ фурти: Урусхан ӕма Бици. Келемети кӕстӕр фурт Тотурухъӕн Хутъиати кизгӕй исӕнтӕстӕй дууӕ фурти: Фацбай ӕма Гадзирӕт, уӕдта еунӕг кизгӕ Зурмехан.
Ранимад нӕлгоймӕгтӕ Гӕуисти фӕлтӕртӕн адтӕнцӕ сӕ фиццаг фиддӕлтӕ. Берӕ рӕстӕгути фӕццардӕнцӕ Мӕстиноки гъӕуи, уӕдта сӕ цӕуӕти цӕуӕт фӕллигъдӕнцӕ будури гъӕутӕмӕ, сӕ фулдӕртӕ – Сурх-Дигори гъӕумӕ.
(Гӕуисти муггаги равзурди цубур истори финст ӕрцудӕй 1990 анзи Мӕстиноки гъӕуи раздӕри цӕрӕг 91-анздзуд Гӕуисти Келемети фурт Бирихини таурӕхътӕмӕ гӕсгӕ).

Дзагуртӕ. Дзагурти муггагӕн сӕ хестӕртӕ абони куд дзорунцӕ, уомӕ гӕсгӕ, раги кӕддӕр Мӕстиноки гъӕуи цардӕнцӕ дууӕ ӕригон ӕнсувӕри, уонӕй сӕ еуей ном хундтӕй Аслӕнбег, иннӕ ӕнсувӕри ном куд хундтӕй, уӕдта идарддӕр ӕ царди гъуддӕгтӕ куд рауадӕнцӕ, уони ба некебал гъуди кӕнуй.
Ӕнсувӕртӕй, дан, сӕ еу ӕфсӕйнаги куст кӕнунмӕ дӕсни адтӕй (курдон). Ӕфсӕйнагӕй ӕ бон адтӕй аразун аллихузон хӕдзари дзаумӕуттӕ (дзубури ӕфсӕртӕ, фӕрӕттӕ, кӕрдтӕ, дзагуртӕ ӕма никкидӕр берӕ уӕхӕнттӕ, цалцӕг дӕр сӕ кодта).
Гъӕуи цӕргути алкӕддӕр гъудӕнцӕ ӕфсӕйнагӕй конд дзаумӕттӕ ӕма сӕ ка ӕлхӕнгӕ кодта, ка ба сӕ рӕстӕгмӕ ракоридӕ еци курдон лӕгӕй. Арӕх сӕ гъудӕй гъӕдин дзаумауи хӕццӕ косунмӕ дзагур, ӕма си арӕхдӕр уой курдтонцӕ. Ӕвӕдзи, Мӕстиноки гъӕуи цӕргутӕ уомӕ гӕсгӕ исхудтонцӕ курдони муггаг Дзагуртӕй. Синхӕнттӕ ӕма гъӕуи цӕргутӕ курдони хӕдзарӕмӕ и лӕги номӕй нӕбал дзурдтонцӕ, фал сӕмӕ дзурдтонцӕ дзагури номӕй (гъома, дзагур нин раттетӕ, дзагур нин рауӕйӕ кӕнетӕ..).. Цубурзагъдӕй, ӕнсувӕртӕ сӕ муггаг, адӕм сӕмӕ куд дзурдтонцӕ (Дзагуртӕ, зӕгъгӕ), уобӕл ниффинстонцӕ, ӕма еци муггаги номӕй Дзагурти фӕлтӕртӕ хӕссунцӕ абони дӕр. Дзагурти фиццаг фидӕ, дан, адтӕй Абисал, уой фурт ба – Будзу, Будзуй фурт – Багкул, уой фурт – Майрӕн (Матвей, кенӕ ба Уӕгке). Майрӕнӕн исӕнтӕстӕй дууӕ фурти: Гӕмӕт ӕма Дзабо. Дзабой (Алексей) цӕуӕт адтӕнцӕ: Тембол, Губади, Дзахо, Геуӕрги, Геуӕргийӕн ба – Сергей, Зинӕ ӕма Владик.
Майрӕни дуккаг фурт Гӕмӕти цӕуӕт ба адтӕнцӕ: Дафа (Давид), Сахар, Туца (Омар), уомӕн ба – Борнӕф, уой фурт – Баса, Басай фурт ба – Хъазибег.
Уӕлдӕр ранимад адӕм адтӕнцӕ, раздӕр Дзагурти муггагӕй Киристонгъӕумӕ Мӕстиноки гъӕуӕй ка фӕллигъдӕй, Киристонгъӕуи ка цардӕй ӕма ами ка исӕнтӕстӕй, еци адӕм. Фал, Мӕстиноки гъӕуи ка байзадӕй Дзагурти муггагӕй цӕргӕ, етӕ ба адтӕнцӕ ӕндӕртӕ.
(Дзагурти муггаги равзурди цубур истори радзурдта 1991 анзи Дигорай горӕти цӕрӕг зӕронд ахургӕнӕг Дзагурти Басай фурт Хъазибег).

1899 анзи ӕрфинсти бӕрӕггӕнӕнтӕмӕ гӕсгӕ ба Дзагурти муггагӕй Мӕстиноки гъӕуи цардӕнцӕ: Дзакой фурт Хазбий, ӕ уосӕ Тотурджан, уонӕн сӕ цӕуӕт: фурт Сафарбий, сӕ кизгуттӕ Хуре ӕма Астархан, Абисали фурт Андрей, ӕ уосӕ Салу, сӕ фурт Тимофей (Тазӕрет), уомӕн е ’нсувӕри цӕуӕт – Делитхъӕз, Мӕзагъуӕ ӕма Харитъон (Хадзимуссӕ).
Еци ӕнсувӕртӕн дӕр Мӕстиноки гъӕуи адтӕй цӕуӕт ӕма цӕуӕти цӕуӕт. Фӕстагмӕ Мӕстиноки гъӕуи муггаги адӕм исберӕ ’нцӕ ӕма, будуртӕмӕ раледзуни барӕ син лӕвӕрд ку ’рцудӕй, уӕд сӕ еуетӕ фӕллигъдӕнцӕ Киристонгъӕумӕ, Чиколамӕ ӕма Иристони ӕндӕр рауӕнтӕмӕ. Муггагӕй ма цӕргӕ ка байзадӕй Мӕстиноки гъӕуи, етӕ ба 1975 анзи фӕсте ӕрлигъдӕнцӕ медхонхи ӕндзӕр гъӕутӕмӕ ӕма ма абони дӕр нӕ хуӕнхти ес Дзагурти муггагӕй цӕргутӕ ...
(Дзагуртӕй фӕстаг рӕстӕгути Мӕстиноки гъӕуи ка цардӕй, уони нӕмттӕ исфинстан нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ. Цӕргутӕн сӕ царди гъуддӕгтӕ идарддӕр куд рацудӕнцӕ, уони туххӕй ба радзурдта 1991 анзи Дзӕуӕгигъӕуи горӕти цӕрӕг 91-анздзуд Гӕуисти Келемети фурт Бирихин).

Дзатцетӕ. Муггаги фиддӕл Дзатце исӕнтӕстӕй Туйгъанти муггагӕй, уонӕй ку рахецӕн ӕй, уӕдта ӕрцардӕй Мӕстиноки гъӕуи ӕма ӕ муггаг искодта ӕхе номбӕл. Уотемӕй Мӕстиноки гъӕуи фӕззиндтӕй Дзатцети муггаг. Дзатцейӕн ӕ бийнойнаг адтӕй уездон Абисалти муггагӕй. Уомӕй ин исӕнтӕстӕй Мӕстиноки гъӕуи дууӕ фурти, сӕ еу Абисал, инней ном ба феронх ӕй. Таурӕхъгӕнӕг ке ном феронх кодта, е адтӕй ӕнсувӕрти хестӕр ӕма ӕ аули хӕццӕ Мӕстиноки гъӕуӕй раги кӕддӕр фӕллигъдӕй Хъӕрӕгъӕсмӕ. Уоми рацардӕнцӕ еу къуар рӕстӕги, уӕдта сӕ еуетӕ фӕллигъдӕнцӕ Турки бӕстӕмӕ, иннетӕ ба – Хъӕрӕгъӕси синхаг гъӕутӕмӕ.
Туркмӕ ка фӕллигъдӕй, уонӕй Хадзимуссӕ, зӕгъгӕ, уоми моллобӕл исахур кодта, уой фӕсте ба ӕрбаздагъдӕй фӕстӕмӕ Уӕрӕсемӕ, ӕма, дан, берӕ рӕстӕгути фӕккуста моллойӕй Дзӕуӕгигъӕуи (Дуккаг Реданти).
Дзатцей дуккаг фурт Абисалӕн Мӕстиноки гъӕуи исӕнтӕстӕй еунӕг фурт Басиат, уомӕн ба Цопанти кизгӕй райгурдӕй ӕртӕ фурти: Бата, Иналухъ ӕма Садуллӕ.
Батай цӕуӕт адтӕнцӕ: фиццаг уосӕй – еу фурт Кудзиго, уӕдта дууӕ кизги: Самилхан (лӕгмӕ ӕрцудӕй Хъаирти Хакъйассӕмӕ) ӕма Фатъиймӕт (ӕрцудӕй Хъарати Цицимӕ).
Батай дуккаг уосӕ адтӕй Байцати кизгӕ, ӕма ин уомӕй ба исӕнтӕстӕй дууӕ фурти: Александр ӕма Ибрагим.
Басиати дуккаг фурт Иналихъо адтӕй Дзодзати сиахс, ӕ уосӕ – Губатӕ, исӕнтӕстӕй син кизгӕ Пӕсӕ (лӕгмӕ ӕрцудӕй Хъизинти Хъасболатмӕ) ӕма фурт Аслӕнгерий. Басиати ӕртиккаг фурт Садулли туххӕй ба таурӕхъгӕнӕг неци загъта. Иналихъой фурт Аслӕнгерий адтӕй Икъати сиахс, ӕ уосӕ – Марицӕ, сӕ цӕуӕт – ӕртӕ кизги: Тамарӕ, Неля ӕма Ларисӕ, цӕрунцӕ Дзӕуӕгигъӕуи горӕти.
(Дзатцети муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг 90-анздзуд Дзатцети Иналухъи фурт Аслӕнгерий).

Муритӕ-Морийтӕ. Муггаг равзурдӕй Уӕллагири коми, Ӕрхонмӕ хӕстӕг, Дӕйигъӕуи. Сӕ муггаги фиддӕл Мури адтӕй, Ос-Бӕгъатӕри фурт Сидамони къабазӕй ка исӕнтӕстӕй, уӕхӕн лӕг (Сидамонӕн ӕ еу фурт адтӕй Фатта, уой фурттӕ ба – Сукъа, уой фурттӕй ба сӕ еу адтӕй Мури). Мури ӕ муггаг ӕхе номбӕл искодта Муритӕбӕл ӕма Дӕйигъӕуи фӕззиндтӕй Мурити муггаг.
(Уӕхӕн финст мухургонд ӕрцудӕй газет «Рӕстдзийнад»-и 1991 анзи. Ӕ автор Хъайттати Хъайтмурзӕ).

Уӕллагири коми Муритӕй кадӕр сӕ гъӕуккаг лӕг рамардта, ӕма, мард лӕги хӕстӕгутӕй тӕрсгӕй, Муритӕй ӕртӕ ӕнсувӕри ралигъдӕнцӕ нури Красногори гъӕумӕ (Ӕрӕдони район). Аци гъӕуи къуар рӕстӕги ӕртемӕй дӕр сӕхе римахстонцӕ, уӕдта си дууӕ ӕнсувӕри фӕллигъдӕнцӕ Дигори коммӕ ӕма ӕрцардӕнцӕ Мӕстиноки гъӕуи. Ӕнсувӕртӕй сӕ еуей ном хундтӕй Туйгъан, инней ном ба феронх ӕй (ци фӕцӕй, уой бӕрӕг дӕр неке зонуй). Туйгъанӕн исӕнтӕстӕй дууӕ фурти: Гекъӕз (инней ном ба некебал гъуди кӕнуй), Гекъӕзӕн адтӕй фурт Садуллӕ, Садуллӕн ба – ӕртӕ фурти: Гетӕгъӕз, Гетӕ ӕма Тазе, уӕдта кизгӕ Ленӕ.
Ӕнсувӕртӕн Мӕстиноки гъӕуи сӕ муггаг иссӕй Мурити бӕсти – Морийтӕ, еци муггагбӕл ма сӕхе ниффинстонцӕ сӕ сиахс ӕма уой цӕуӕт – сӕ хуӕрифурттӕ. Морийти сиахс ӕндӕр муггагӕй адтӕй, цӕргӕ ба кодтонцӕ е ’нсувӕри хӕццӕ Мӕстиноки гъӕуи сӕри, хецӕн синхи. Аци синхмӕ ба дууӕ ӕнсувӕри ӕрбафтудӕнцӕ раги кӕддӕр сувӕллӕнттӕй. Мӕстиноки гъӕумӕ син ӕрцӕуни барӕ гъӕуи адӕм нӕ лӕвардтонцӕ, ӕма, куд сӕхе бийнойнӕгтӕ, уотӕ цардӕнцӕ Морийтӕмӕ. Ӕнсувӕртӕ ку исустуртӕ ӕнцӕ, уӕд Морийтӕ сӕ кизгӕ равардтонцӕ лӕгмӕ хестӕр ӕнсувӕрӕн. Уомӕн дӕр Мӕстиноки гъӕуи исӕнтӕстӕй цӕуӕт ӕма цӕуӕти цӕуӕт. Еци цӕуӕтӕн, кӕд сӕ фидӕ ӕндӕр муггагӕй адтӕй, уӕддӕр сӕ муггаг ба ниффинстонцӕ мади муггаги номбӕл Морийтӕбӕл, ӕма абони дӕр еци муггаги (сӕ мади ’рвадтӕлти) ном хӕссунцӕ.
Нӕ республики Сӕйраг архиви 1899 анзи ӕрфинсти бӕрӕггӕнӕнтӕмӕ гӕсгӕ, Морийти муггагӕй Мӕстиноки гъӕуи цардӕнцӕ: Тотаййи фурт Хазбий – 62-анздзуд, ӕ уосӕ Сехо – 58-анздзуд, сӕ фурт Саукуй – 27-анздзуд, Саукуййи уосӕ Меретхан, уони фурттӕ – Амурхан ӕма Денгиз. Аци ӕнсувӕртӕн дӕр Мӕстиноки гъӕуи адтӕй цӕуӕт – фурттӕ ӕма кизгуттӕ, фӕстагмӕ муггаги адӕм исберӕ ’нцӕ, ӕма си амал кӕмӕн фӕууидӕ, етӕ сӕ зин цард фенцондӕр кӕнуни туххӕй лигъдӕнцӕ будури гъӕутӕмӕ. Фӕстагдӕр ма си ка цардӕй, етӕ ба ӕрлигъдӕнцӕ 1974–75 ӕнзти медхонхи ӕндзӕр гъӕутӕмӕ Скъодтати синхи рӕбунмӕ.
(Морийти муггаги равзурди хабӕрттӕ финст ӕрцудӕнцӕ 1990 анзи Мӕстиноки гъӕуи раздӕри цӕрӕг, Морийти Гетӕгъӕзи фурт Елхъани таурӕхътӕмӕ гӕсгӕ).

Хӕтӕгтӕ. Дур-Дури гъӕуккаг 98-анздзуд Хъараонти Налухъ (Гагку) куд радзурдта ӕ рӕстӕги, уомӕ гӕсгӕ Уӕллагири коми Зӕрӕмӕги цӕрӕг Гасситӕн уоми адтӕй тогӕй хӕстӕг дууӕ муггаги: Магкитӕ ӕма Хӕтӕгтӕ. Ӕма, кӕд Хъараонти зӕронд лӕг Налухъбӕл ӕууӕндун ӕнгъезуй, уӕд Хӕтӕгти муггаг дӕр исӕнтӕстӕй Зӕрӕмӕги гъӕуи, сӕ фиццаг фидӕ, дан, Хӕтӕгтӕн адтӕй Гассити Гассиййӕн ӕ фиди ӕнсувӕр. Хӕтӕгтӕ фӕстаг рӕстӕгути цардӕнцӕ Ӕрхони, ӕма, дан, уоми фӕттоггин ӕнцӕ кедӕр хӕццӕ. Уомӕ гӕсгӕ ба Хӕтӕгти муггагӕй лӕг рамаруни туххӕй, фудгин ка адтӕй, уонӕй ӕртӕ лӕги ӕрбалигъдӕй Дигори коммӕ. Уоми гъӕутӕ ӕма хуӕнхти сӕхе фӕрримахтонцӕ, уӕдта си сӕ еу (Мӕлцӕг) Донифарси гъӕуи ӕрсабур ӕй, иннӕ ба – Мӕстиноки гъӕуи.
Мӕстиноки гъӕуи ка ӕрцардӕй, уой ном неке зонуй, уӕдта ин ӕ фцццаг цӕуӕти нӕмттӕ дӕр нӕ зонунцӕ, фал фӕстаг рӕстӕгути ка цардӕй, уонӕй ба ма муггаги хестӕртӕ гъуди кӕнунцӕ Мачкай ӕма ӕ фурттӕ Хадзимӕт ӕма Мӕлкъӕги, уӕдта Хадзимӕти фурт Доли. Хадзимӕт адтӕй Ӕхсӕуон Бузойти сиахс, Мӕлкъӕги уосӕ ба – Фӕснӕли гъӕуккаг, Тауасити кизгӕ.
Ранимад ӕнсувӕртӕн дӕр Мӕстиноки гъӕуи адтӕй цӕуӕт ӕма цӕуӕти цӕуӕт. Берӕ рӕстӕгутӕ фӕццардӕнцӕ Мӕстиноки гъӕуи, уӕдта етӕ дӕр фӕллигъдӕнцӕ будури гъӕутӕмӕ – сӕ фулдӕретӕ Сурх-Дигорӕмӕ.
(Хӕтӕгти муггаги равзурди цубур истори финсг ӕрцудӕй 1991 анзи Дзӕуӕгигъӕуи горӕти цӕрӕг Хӕтӕгти Беза ӕма Чиколай гъӕуи цӕрӕг Хӕтӕгти Мӕхӕмӕти таурӕхътӕмӕ гӕсгӕ).

Хацъӕтӕ. Сӕ муггаги фиддӕл Хацъӕ Мӕстиноки гъӕумӕ ӕрбафтудӕй Уӕллагири комӕй, Мизури гъӕуӕй. Мӕстиноки гъӕуи цӕргӕй, Хацъӕн адтӕй цӕуӕт – фурттӕ ӕма кизгуттӕ, фал син сӕ нӕмттӕ ба некебал зонуй. Уонӕй, кенӕ ба уонӕн сӕ цӕуӕтӕй ка исӕнтӕстӕй, етӕ ба 1899 анзи ӕрфинстмӕ бахаудтӕнцӕ, финст ӕнцӕ нӕ республики Сӕйраг архиви, Мӕстиноки гъӕуи цӕргути хӕццӕ «Бийнонти хигъди». Етӕ адтӕнцӕ: Демури фурт Хъасболат, ӕ уосӕ Басилхъӕз, сӕ сувӕллӕнттӕ Гала, Дрис ӕма Тебо, Хадзимӕт, ӕ уосӕ Делетхъӕз, сӕ фурттӕ Темурухъ, Дафа ӕма Дама, уӕдта ӕ кизгутгӕ Госга ӕма Гуарӕ, Хадзимуссӕ ӕма ӕ уосӕ Мерет, уӕдта Хадзимусси ӕнсувӕри ӕртӕ фурти Дзӕрдӕг, Дзамболат ӕма Налухъ.
Ранимад ӕнсувӕртӕн дӕр Мӕстиноки гъӕуи адтӕй фурттӕ ӕма кизгуттӕ, фӕстагмӕ, гъӕуи цӕргӕй, муггаги адӕм исберӕ ’нцӕ, сӕ еумӕйаг зӕнхитӕ, сӕ хӕдзӕрттӕ син фагӕ нӕбал адтӕнцӕ, уомӕ гӕсгӕ ба син амал ку фӕцӕй, уӕд ледзун райдӕдтонцӕ хуӕздӕр цардагор будури гъӕутӕмӕ – Киристонгъӕумӕ, уӕдта ма ӕндӕр рауӕнтӕмӕ.
(Хацъӕти муггаги равзурди цубур истори радзурдта 1990 анзи Мӕстиноки раздӕри гъӕуккаг, Дзӕуӕгигъӕуи горӕти цӕрӕг 91-анздзуд Гӕуисти Келемети фурт Бирихин. Муггаги цӕргути нӕмттӕ ниффинсуни туххӕй ба испайда кодтан нӕ республики Сӕйраг архиви финститӕй).

Хъойбайтӕ. Сӕ муггаги фиццаг фидӕ Хъойбай Мӕстиноки гъӕумӕ куд ӕрбафтудӕй, уой туххӕй ес таурӕхъ. Еци таурӕхъмӕ гӕсгӕ, Хъойбай исӕнтӕстӕй Лезгори гъӕуи Дрети муггагӕй. Хъойбай Лезгори гъӕуи гъӕуккӕгтӕ банимадтонцӕ фудгинбӕл еу лӕги рамарди фӕдбӕл ӕма ’й рарвистонцӕ Лезгорӕй Уӕллагири коммӕ. Хъойбай ӕртӕ анзи фӕццардӕй Згиди гъӕуи, уой фӕсте ба ӕриздагъдӕй Дигори коммӕ ӕма Лезгори гъӕумӕ фӕццӕун нӕбал бандиудта мӕрдгинтӕй, фал ӕрсабур ӕй Мӕстиноки гъӕуи. Ами ӕрцардӕй еу ӕнӕлӕг уосӕбӕл ӕма ин уомӕй исӕнтӕстӕй фурттӕ – Гулу ӕма Уогъуллу. Уогъуллуйӕн цӕуӕт не ’сӕнтӕстӕй, Гулуйӕн ба исӕнтӕстӕй Бабпай ӕма Мӕхӕмӕт. Уонӕн дӕр исӕнтӕстӕй фурттӕ ӕма кизгуттӕ. Бабпаййӕн исӕнтӕстӕй Тасо, Гена, Налухъ ӕма Хъубади. Мӕхӕмӕтӕн ба адтӕй Мӕсихъо, Дарихъо, Како ӕма Созо, иннӕ уосӕй ба – Габо ӕма Дзабо.
Аци ӕнсувӕртӕн дӕр Мӕстиноки гъӕуи адтӕй цӕуӕт ӕма цӕуӕти цӕуӕт, фӕццардӕнцӕ си берӕ рӕстӕгути, уӕдта аулгай фӕйнӕ рӕстӕгеми фӕллигъдӕнцӕ будури гъӕутӕмӕ: Дур-Дурмӕ, 1930 анзи – Сурх-Дигорӕмӕ, Дзӕуӕгигъӕумӕ ӕма ма Уӕрӕсей ӕндӕр рауӕнтӕмӕ. Дигори коми (Скъодтати рагон цӕрӕнбунати фарсмӕ) ба ма абони дӕр цӕруй Хъойбайтӕй еу бийнонтӕ.
(Мӕстиноки Хъойбайти муггаги равзурди цубур истори радзурдта 1991 анзи Мӕстиноки раздӕри гъӕуккаг, Дур-Дури гъӕуи цӕрӕг 77-анздзуд Хъойбайти Габой фурт Дӕгка).

1899 анзи ӕрфинсти бӕрӕггӕнӕнтӕмӕ гӕсгӕ ба, нӕ республики Сӕйраг архиви финст ӕнцӕ:
Бетай фурт Тасо, ӕ уосӕ Керти, сӕ фурт Гургъохъ (Хъанамат), уомӕн ӕ уосӕ Данӕ, сӕ фурттӕ Гӕлӕу ӕма Никъала, Тасой ӕнсувӕр Баса, ӕ уосӕ Дзансолти кизгӕ Сахар, уонӕн сӕ фурт Адулгерий, Адулгериййи уосӕ Хъарданти кизгӕ Ханиффӕ (Ганиффӕ). Цардӕнцӕ ма си Мӕхӕмӕти фурттӕ Мӕсикъо ӕма Дарикъо, уӕдта Гаврили фурт Созо.
Мӕстиноки гъӕуи Хъойбайти муггаги равзурди туххӕй ма ес ӕндӕр таурӕхъ дӕр. Еци таурӕхъмӕ гӕсгӕ, Хъойбайти муггаги фиццаг фидӕ Хъойбай Мӕстиноки гъӕумӕ ӕрбалигъдӕуй Ассий гъӕутӕй кӕцӕйдӕр. Уоми, дан, Хъойбай кедӕр хӕццӕ фӕттоггин ӕй ӕма мӕрдгинти тасӕй ӕхе римӕхсунмӕ ӕрбалигъдӕй Дигори коммӕ. Ами ба ӕрцардӕй Мӕстиноки гъӕуи, уосӕ ракурдта, ӕ муггаг ба ӕхе номбӕл, Хъойбайтӕбӕл искодта, уотемӕй Мӕстиноки гъӕуи фӕззиндтӕй Хъойбайти муггаг.
(Аци таурӕхъ ба радзурдта 1991 анзи Дур-Дури гъӕуккаг зӕронд ахургӕнӕг Хъойбайти Сергей).

УӔЛЛАГ ФӔСНӔЛ

Фӕснӕли гъӕуи бунат ӕй Айгомуги (Сонгути) донӕн ӕ рахес фарс бӕрзонд хонсари, Фӕснӕли коми дууӕ-ӕртӕ километри идарддӕр Айгомуги дон ӕма Паддзахи надӕй. Гъӕуи арӕнтӕ: хонсари – Гӕлиати зӕнхитӕ, цӕгати – Мӕстиноки зӕнхитӕ, хорискӕсӕнӕрдиги – Уорс хонх, хорнигулӕнӕрдигӕй ба – Айгомуги дон ӕма Сарди коми бӕрзӕндтӕ.
Гъӕумӕ уӕрдун зилдӕй ефстагмӕ, айдагъдӕр сӕрди мӕйти сор рӕстӕги, уомӕ гӕсгӕ ба аци гъӕуи цӕргутӕ дӕр сӕ фулдӕр куститӕ кодтонцӕ хайуантӕбӕл ӕма фестӕгӕй лӕги хъаурӕй.
Гъӕдӕй аразӕн ӕрмӕг, уӕдта сог хастонцӕ идардӕй хӕргутӕбӕл, фулдӕр рӕстӕгути ба соги бӕсти арт кӕнуни туххӕй пайда кодтонцӕ сӕнарӕй.
Хумзӕнхитӕй гъӕуи цӕргутӕ адтӕнцӕ мӕгур, фал син игуӕрдӕнтӕ ӕма фонси хезнитӕ ба адтӕй берӕ рауӕнти: Уорс хонхи рӕбунти – Тумӕни, Ӕхсинцъи, Цъахти хӕрай, уӕдта ма Уорс хонхи цӕгати.
Кӕд еци игуӕрдӕнтӕ ӕма фонси хезнитӕ гъӕумӕ идард адтӕнцӕ, уӕдта зин рауӕнти, берӕ хъиамӕт сӕбӕл гъудӕй, уӕддӕр уони фӕрци цӕргутӕн сӕ бон адтӕй фонс дарун. Фулдӕр дардтонцӕ листвонс (фустӕ, сӕгътӕ), уӕдта гъоцитӕ, косунмӕ ба – галтӕ, бӕхтӕ ӕма хӕргутӕ.
Куд иннӕ гъӕути цӕргутӕ Дигори кӕмтти, уотӕ Фӕснӕли гъӕуи рагон цӕргутӕ дӕр ӕууӕндтӕнцӕ Хуцаубӕл, Уасгергибӕл, уӕдта иннӕ изӕдтӕбӕл, кувтонцӕ син. Ковӕндӕнттӕ адтӕй гъӕуи алливарс берӕ рауӕнти, фал кадгиндӕр ковӕндонӕбӕл ба нимадтонцӕ Нӕл Изӕди ковӕндонӕ ӕ бунат ӕй Фӕснӕли ӕма Гӕлиати гъӕути астӕу бӕрзонд къулдунбӕл.
Аци ковӕндонӕмӕ Фӕснӕл ӕма Гӕлиати гъӕути цӕргутӕй уӕлдай ковунмӕ цудӕнцӕ Дигори кӕмттӕй иннӕ гъӕути цӕргутӕ дӕр. Арӕхдӕр имӕ цудӕнцӕ ковунмӕ, зӕнӕг кӕмӕн не ’нтӕстӕй, уӕдта зӕнӕгӕй ка нӕ рӕвдзӕ кодта, уӕхӕн ниййергутӕ.
Ӕвӕдзи, гъӕуӕн дӕр Фӕснӕли ном рагон адӕм равардтонцӕ Нӕл Изӕди ковӕндонӕмӕ гӕсгӕ, гъӕуӕн ӕ бунат Нӕл Изӕди ковӕндони фӕсте ӕвӕрд ке ӕй, уой туххӕй – гъома, «Нӕл Изӕди» фӕсте.
Хъубадтӕ ӕма Тухати муггӕгтӕн гъӕуи адтӕй устур тугъдон мӕсгутӕ. Гъӕуи цӕргутӕ зин уавӕрти ке цардӕнцӕ, уомӕ гӕсгӕ сӕ рагӕй фӕндадтӕй сӕ цӕрӕнбунӕттӕ раййевун ӕнцондӕр ӕма хуӕздӕр рауӕнтӕмӕ. Уӕхӕн барӕ лӕвӕрд син ку ’рцудӕй, уӕд гъӕуи цӕргутӕ еугурӕй дӕр гъӕу ниууагътонцӕ ӕма фӕллигъдӕнцӕ фӕйнӕ рауӕнемӕ. Фулдӕр цӕргутӕ фӕллигъдӕнцӕ будури гъӕутӕ ӕма горӕттӕмӕ, иннетӕ ба ӕрлигъдӕнцӕ медхонхи ниллӕгдӕр гъӕутӕмӕ. 1950–1970 ӕнзти фӕсте Фӕснӕли гъӕуи цӕрӕг нӕбал байзадӕй.
Фӕснӕли гъӕуи цардӕнцӕ муггӕгтӕ: Агънатӕ, Байцатӕ, Баликъотӕ, Годзойтӕ, Гогунитӕ, Катаутӕ, Мӕрзахъултӕ, Насхъидатӕ, Охъазтӕ, Тауаситӕ, Тепсихъотӕ, Хъубадтӕ ӕма Тухатӕ.
Муггӕгтӕ еуетӕ гъӕумӕ ӕрбафтудӕнцӕ кӕцӕйдӕр, иннетӕ ба равзурдӕнцӕ ӕндӕр муггӕгтӕй медхонх.
Агънатӕ. Рагон таурӕхътӕмӕ гӕсгӕ, Агънати муггаг исӕнтӕстӕй Уӕллагири коми, Мизури гъӕуи, Ос-Бӕгъатӕри фурт Хъусӕгони къабазӕ Мизури фиццаг уоси еунӕг кизгӕ Тайсауӕй.
Мизур ӕй лӕги ном. Раги кӕддӕр, дан, исцудӕй Уорсдонӕй ӕма ӕрцардӕй, фӕстагдӕр ӕхе номбӕл ци гъӕу иссӕй (Мизур), уоми. Ӕ кизгӕ Тайсауи лӕгмӕ равардта (кӕмӕ, уой некебал зонуй) ӕма ин Мизури гъӕуи исӕнтӕстӕй цӕуӕт. Еци цӕуӕтӕй исӕнтӕстӕнцӕ муггӕгтӕ: Агънатӕ, Ӕмбалтӕ, Зӕнгиатӕ, Габолатӕ, Таутиатӕ, Тебиатӕ, Таболтӕ ӕма Цабитӕ.
Фӕстагмӕ Мизури гъӕуи цӕргутӕ исберӕ ’нцӕ, зӕнхитӕ син фагӕ нӕбал адтӕй, уомӕ гӕсгӕ ба ардигӕй зӕнхагор сӕ еуетӕ цудӕнцӕ ӕндӕр рауӕнтӕмӕ дӕр. Агънати муггагӕй дӕр беретӕ сӕ цӕрӕнбунӕттӕ раййивтонцӕ Иристони кӕмттӕй берӕ гъӕутӕмӕ, Дигори коммӕ дӕр си еу ӕнсувӕр ӕрбацудӕй (ӕ ном ин неке зонуй) ӕма ӕрцардӕй Тъӕпӕн Дигори Уӕллаг Фӕснӕли гъӕуи. Ами цӕргӕй ин исӕнтӕстӕй цӕуӕт, фал еци цӕуӕт катӕ адтӕнцӕ, уони дӕр некебал гъуди кӕнуй. Фӕснӕли гъӕуи хестӕртӕй ма кадӕртӕ гъуди кӕнунцӕ зӕронд лӕг Гӕбулай фурт Цӕраййи. Цӕрай ӕ бийнонти хӕццӕ фӕццардӕй 1920-аг анзи уӕнгӕ, уӕдта фӕллигъдӕй будури гъӕутӕй кӕцимӕдӕр. Уӕдӕй фӕстӕмӕ Агънати муггагӕй Дигори коми цӕрӕг нӕбал адтӕй.
(Агънати муггаги равзурди фӕдбӕл таурӕхъ радзурдтонцӕ Дзӕуӕгигъӕуи горӕти цӕргутӕ Хъайттати Хъайтмурзӕ ӕма Фӕснали гъӕуи цӕрӕг 73-анздзуд Гогунити Уӕрӕсе. Финст ӕрцудӕй 1990 анзи).

Байцатӕ. Муггаг равзурдӕй Фӕснӕли гъӕуи цӕрӕг Хъубадти муггагӕй. Хъубадти Тазей фурт Тазӕретӕн ӕ фиццаг уосӕ адтӕй Асети кизгӕ, ӕма син исӕнтӕстӕй ӕртӕ фурти: Байца, Хрома ӕма Гапба, ӕ дуккаг уосӕ кӕсгон кизгӕй ба – еунӕг фурт Берди. Хрома, Гапба ӕма Берди Фӕснӕли гъӕуӕй фӕллигъдӕнцӕ: Хрома – Киристонгъӕумӕ, Гапба – Гӕлиатӕмӕ, Берди ӕ фидӕ Тазӕрети хӕццӕ – Къорамӕ, Байца ба цӕргӕ байзадӕй Фӕснӕли гъӕуи. Сӕ муггӕгтӕ сӕхе нӕмттӕбӕл искодтонцӕ ӕма фӕззиндтӕнцӕ: Фӕснӕли гъӕуи – Байцатӕ, Гӕлиати – Гапбатӕ, Киристонгъӕуи – Хроматӕ ӕма Къорай – Бердитӕ.
Байцайӕн ӕ фиццаг цӕуӕти нӕмттӕ некебал гъуди кӕнуй, фал, уонӕн ка исӕнтӕстӕй, етӕ ба 1899 анзи ӕрфинсти бӕрӕггӕнӕнтӕмӕ гӕсгӕ адтӕнцӕ Фацбаййи фурттӕ: Самур, Агко, Бапбай ӕма Майрӕн, уӕдта сӕ фиди ’нсувӕртӕй сӕ еу – Дзиго – 83-анздзуд.
Аци ӕнсувӕртӕн дӕр Фӕснӕли гъӕуи адтӕй цӕуӕт ӕма цӕуӕти цӕуӕт. Берӕ рӕстӕгутӕ си фӕццардӕнцӕ, фӕстагмӕ сӕ муггаги адӕм нимӕдзӕй исберӕ ’нцӕ. Сӕ цард фӕстагӕрдӕмӕ ислӕгъуз ӕй, сӕ еумӕйаг зӕнхитӕ син нӕбал фагӕ кодтонцӕ, сӕ цӕрӕн хӕдзӕртти берӕгӕйттӕй къундӕгӕй цардӕнцӕ. Хонхи цӕргутӕн будуртӕмӕ раледзуни барӕ лӕвӕрд ку ’рцудӕй, уӕд Байцатӕй еу аул фӕллигъдӕй Дур-Дур ӕма Сурх-Дигори гъӕутӕмӕ, Фӕснӕли гъӕуи ма Байцатӕй цӕргӕ ка байзадӕй, етӕ дӕр 1945 анзи фӕсте фӕллигъдӕнцӕ Алагир ӕма Дзӕуӕгигъӕуи горӕттӕмӕ, Заводи поселокмӕ ӕма ӕндӕр рауӕнтӕмӕ.
(Байцати муггаги равзурди цубур истори радзурдтонцӕ 1992 анзи Дзӕуӕгигъӕуи горӕти цӕргутӕ Байцати Налухъи фурт Петр ӕма Гапбати Николай).

Баликъотӕ. Муггаги фиддӕл Баликъой сӕ абони хестӕртӕ нимайунцӕ, Тимури тухгӕнгути нихмӕ тохгӕй ка фӕййервазтӕй, уӕхӕн алайнаг лӕгбӕл. Ӕзнӕгтӕй ӕхе багъӕуай кӕнуни туххӕй Баликъо дӕр ӕхе бафснайдта Уӕллагири хуӕнхти. Тухгӕнгутӕ Цӕгат Кавказӕй ку райеуварс ӕнцӕ, уӕд, дан, Баликъо ӕрцардӕй Уӕллагири коми, Дагоми гъӕуи. Еци рӕстӕги Уӕллагири хуӕнхаг гъӕути дӕр ледзӕг адӕм исберӕ ’нцӕ, зӕнхитӕ син нӕ фагӕ кодтонцӕ, уомӕ гӕсгӕ ба агурдтонцӕ, фулдӕр зӕнхитӕ кӕми адтайдӕ, уӕхӕн бунӕттӕ. Еу уӕхӕни, дан, Баликъо ӕ гъӕуккӕгтӕй цалдӕр лӕгей хӕццӕ цауӕни рӕуонӕй рацудӕнцӕ зӕнхагор Дигори коммӕ. Уоми сӕ зӕрдӕмӕ бацудӕй еу зӕнхи хай, уой фӕсте адӕм Фӕснӕли гъӕу ке ’схудтонцӕ, еци бунат. Цауӕйнонти къуарӕй уой фӕсте кадӕртӕ ӕрбалигъдӕнцӕ ӕма ӕрцардӕнцӕ Фӕснӕли гъӕуи. Еци ӕрбаледзгутӕй сӕ еу адтӕй Баликъо. Уӕллагири комӕй Фӕснӕлмӕ еунӕгӕй ӕрбалигъдӕй, ӕви ӕ бийнонти хӕццӕ, уой ба неке зонуй.
Баликъойӕн Фӕснӕли гъӕуи адтӕй фурт. Губайӕн дӕр исӕнтӕстӕй еунӕг фурт Урусбий. Урусбиййӕн ӕ фиццаг уосӕй Фӕснӕли гъӕуи исӕнтӕстӕй дууӕ фурти: Багъай ӕма Барӕсбий, дуккаг уосӕй ба – ӕртӕ фурти: Агу (Агъу), Дзилли ӕма Слан (Аслан).
Аци фондз ӕнсувӕремӕн ба исӕнтӕстӕй: Барӕсбиййӕн Цӕголти кизгӕй – дууӕ фурти: Сафарбий ӕма Налухъ, уӕдта ӕртӕ кизги: Дзиллӕ, Киабӕ ӕма Ностӕ. Агуйӕн адтӕй еунӕг фурт Будзу, уомӕн ба – фурт Амурхан, (худтонцӕ ’й Муха дӕр ӕма Амур дӕр). Дзилли цӕуӕт ба адтӕнцӕ фондз фурти: Дагко, Бӕбо-Хадзи, Асӕхмӕт, Дзӕрӕхмӕт (фазӕнттӕ), уӕдта – Сослан-Хадзи.
Урусбиййи фӕндзӕймаг фурт Слани (Аслани) цӕуӕт ба адтӕнцӕ фондз фурти: Хъайсӕн, Айдарухъ, Гена, Сӕла ӕма Долӕт, уӕдта цуппар кизги: Дзӕна, Сеху, Дзӕхи ӕма Мӕзуӕгъуӕ.
Барӕсбий, Дзилли ӕма Слан сӕ бийнонти хӕццӕ Фӕснӕли гъӕуӕй фӕллигъдӕнцӕ 1852 анзи Чиколай гъӕумӕ. Чиколай гъӕуи муггаги адӕм исберӕ ’нцӕ, цалдӕр аули иссӕнцӕ ӕма хецӕн хӕдзӕрттӕй цардӕнцӕ.
Урусбиййи ӕртиккаг фурт Агуй аул ба байзадӕй цӕргӕ Фӕснӕли гъӕуи. Адтӕй ин фурт Будзу, уомӕн дӕр еунӕг фурт Амурхан (Амур, Муха).
Амурхани цӕуӕт ба адтӕнцӕ: фондз фурти – Гӕбула (Николай), Слангерий, Хадзисмел, Гацир ӕма Тӕкъа, – уӕдта ӕртӕ кизги: Гадзиган, Сафиат ӕма Мӕдинӕ. Уоми фӕццардӕнцӕ, цалдӕн мӕхъӕл ӕрвистӕй исӕздагъдӕнцӕ, уӕдмӕ. Уой фӕсте ба уордигӕй сӕ цӕрӕнбунӕттӕ раййивтонцӕ Беслӕни горӕтмӕ. Беслӕнмӕ фӕллигъдӕнцӕ, Ӕхсӕрисӕри ци Баликъотӕ цардӕнцӕ, етӕ дӕр.
(Баликъоти муггаги равзурди цубур истори радзурдта 1992 анзи Чиколай гъӕуи раздӕри цӕрӕ,г ахургӕнӕг, 61-анздзуд Баликъоти Мӕжити фурт Сафарбий).

Годзойтӕ. Муггаги фиддӕл Къин, дан, раги кӕддӕр сувӕллонӕй ӕрбафтудӕй Дигори коммӕ Устур-Дигори гъӕумӕ. Исгъонбӕл ӕй кодтонцӕ еци гъӕуи цӕрӕг Хуймантӕй еу бийнонтӕ. Уонӕмӕ ислӕг ӕй, фӕццардӕй сӕмӕ еу къуар рӕстӕги, куста син, сӕ зӕр-дӕмӕ бацудӕй, ӕма ин сӕ кизгӕ равардтонцӕ, балӕвар син кодтонцӕ еу гъог ӕма хӕрӕг. Цӕруни бунатӕн ба син равзурстонцӕ Фӕснӕли гъӕу. Къин ӕ муггаг ниууагъта ӕ фиди номбӕл – Годзойтӕбӕл. Фӕззиндтӕй син сувӕллӕнттӕ – дууӕ фурти: Гори ӕма Тотурухъ. Горийӕн ба – ӕртӕ фурти: Хъубади, Тӕкъа ӕма Бегӕза. Тотурухъӕн ба фурт не ’сӕнтӕстӕй, адтӕй ин Дзагуронӕй еунӕг кизгӕ Дзӕгъуда (ӕрцудӕй сӕхе гъӕуккаг Катаутӕй еу лӕгмӕ).
Хъубади, Тӕкъа ӕма Бегӕзайӕн дӕр Фӕснӕли гъӕуи адтӕй фурттӕ ӕма кизгуттӕ, фал нин уони нӕмттӕ ба таурӕхъгӕнгутӕ нӕ загътонцӕ.
(Годзойти муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг Годзойти Алихани фурт Хъазибег, е ба таурӕхъ фегъуста ӕ фиди ӕнсувӕр зӕронд ахургӕнӕг Саухалӕй).

1899 анзи ӕрфинсти бӕрӕггӕнӕнтӕмӕ гӕсгӕ ба, Годзойти муггагӕй Фӕснӕли гъӕуи еци анз цардӕнцӕ (алке ӕхе бийнонти хӕццӕ) Мусси фурт Хъубади – 56-анздзуд, ӕма Мансури фурт Гӕуис – 44-анздзуд.
Годзойти муггаги адӕм Фӕснӕли гъӕуӕй фӕллигъдӕнцӕ будури гъӕутӕмӕ фӕйнӕ рӕстӕгеми: 1925 анзи – Дур-Дурмӕ, 1930 анзи – Сурх-Дигорӕмӕ, уӕдта – Дзӕуӕгигъӕумӕ ӕма ма ӕндӕр рауӕнтӕмӕ.
Гогунитӕ. Фӕснӕли гъӕуи цӕрӕг Гогунити муггаги фидӕ ӕрбафтудӕй раги кӕддӕр Гурдзий бӕстӕй. Ӕ ном ин неке зонуй, фал Гурдзий ба ӕ муггаг адтӕй Гогунашвили, Фӕснӕли гъӕу ба ’й искодта Гогунитӕбӕл. Аци лӕг Фӕснӕли гъӕуи бийнонтӕ искодта, адтӕй ин цӕуӕт ӕма цӕуӕти цӕуӕт, фал уони нӕмттӕ ба неке зонуй.
Муггаги абони хестӕртӕ сӕ фиддӕлтӕй игъосгӕ ӕрцудӕнцӕ Гогунити муггаги рагон цӕргути нӕмттӕ. Етӕ, дан, адтӕнцӕ: Дӕбой фурт Ораз – зӕронд лӕг, уӕдта Хъазибег ӕма уой фурттӕ Заур ӕма Матвей. Анӕн дӕр Фӕснӕли гъӕуи адтӕй фурттӕ ӕма кизгуттӕ, фал сӕ муггаг ба нӕ нийвулдӕй, кизгуттӕ лӕгтӕмӕ ӕрцудӕнцӕ, лӕгтӕй ка байзадӕй цӕргӕ Фӕснӕли гъӕуи, етӕ ба адтӕнцӕ еугӕйттӕ. Гогунити адӕмӕй фӕстагдӕрмӕ Фӕснӕли гъӕуи ка цардӕй, етӕ адтӕнцӕ дууӕ ӕнсувӕри: Хъамболат ӕма Уӕрӕсе. 1940 анзти фӕсте Хъамболат фӕллигъдӕй Ӕхсӕрисӕрмӕ, Уӕрӕсе ба – Кӕлухи гъӕумӕ. Ӕхсӕрисӕрӕй Хъамболат фӕллигъдӕй Дигорай горӕтмӕ, Уӕрӕсе ба дзӕвгарӕ фӕстагдӕр – Дзӕуӕгигъӕумӕ.
(Гогунити муггаги равзурди цубур истори радзурдта 1991 анзи Фӕснӕли раздӕри гъӕуккаг, Дзӕуӕгигъӕуи горӕти цӕрӕг 73-анздзуд Гогунити Уӕрӕсе).

Катаутӕ. Муггаг исӕнтӕстӕй Уӕллагири коми, медӕггаг Унали, Ос-Бӕгъатӕри фурт Сидамони къабазӕ, Хӕмити фурт Мисикӕй. 
Мисикӕй исӕнтӕстӕнцӕ муггӕгтӕ: Ӕккӕлатӕ, Габантӕ, Хорантӕ, Мурхатӕ, Дзерантӕ, Катаутӕ, Гергитӕ ӕма Хосротӕ.
Фӕстагдӕр ранимад муггӕгтӕй сӕ еуетӕ Медӕггаг Уналӕй фӕллигъдӕнцӕ синхаг гъӕу Ӕрхонмӕ.
Катаутӕ ба ислигъдӕнцӕ Садони коммӕ ӕма ӕрцардӕнцӕ Кунтти гъӕуи. Ами сӕхецӕн исаразтонцӕ гъосинсӕр хӕдзарӕ. Уӕхӕн гъосинсӕр хӕдзарӕ, дан, Уӕллагири коми фиццагидӕр исаразтонцӕ Катаутӕ). Еци хӕдзари фӕццардӕнцӕ дзӕвгарӕ рӕстӕг, уӕдта уордигӕй цӕмӕдӕр гӕсгӕ ӕрбалигъдӕнцӕ Дигори коммӕ ӕма ӕрцардӕнцӕ Уӕллаг Фӕснӕли. Сӕ цӕрӕн хӕдзӕрттӕ еци фӕдбӕл кӕмӕндӕр рауӕйӕ кодтонцӕ, сӕ зӕнхитӕй ба ма, дан, Фӕснӕли гъӕуи цӕргӕй дӕр берӕ рӕстӕгути фӕппайда кодтонцӕ, уӕдта етӕ дӕр уӕйӕгонд ӕрцудӕнцӕ.
Катаутӕй Фӕснӕли гъӕумӕ Уӕллагири комӕй ӕрбалигъдӕнцӕ Ерехъини фурттӕ: Гус, Мӕрзабег (Мӕлек), Сланбег ӕма Кудзӕг. Аци ӕнсувӕрти цӕуӕт ба адтӕнцӕ: Гусӕн – Дзанхот, Сабан, Буцо, Дзабо ӕма цуппар кизги. Мӕрзабегӕн цӕуӕт не ’сӕнтӕстӕй. Сланбегӕн – Тотурухъ, Елбиздухъ ӕма Басулухъ ӕма дууӕ кизги. Кудзӕгӕн ба адтӕй еунӕг фурт Хъубади ӕма фондз кизги.
Ранимад ӕнсувӕртӕн (Ерехъини фуртти фурттӕн) дӕр (Мӕрзабегӕй уӕлдай) Фӕснӕли гъӕуи адтӕй цӕуӕт ӕма цӕуӕти цӕуӕт, фӕстагмӕ исберӕ ’нцӕ ӕма фӕйнӕ рӕстӕгей дӕргъи будури гъӕутӕмӕ фӕллигъдӕнцӕ, сӕ фулдӕретӕ – Дур-Дури гъӕумӕ, Ӕхсӕрисӕрмӕ, уӕдта – Дзӕуӕгигъӕумӕ. Фӕстагдӕр ма Уӕллаг Фӕснӕли гъӕуи цардӕнцӕ Кудзӕги фурт (Хъубадий фурт) Дзафари бийнонтӕ, ӕма етӕ дӕр 1975 анзи фӕсте ӕрлигъдӕнцӕ Дӕллаг Фӕснӕлмӕ. Уӕдӕй фӕстӕмӕ Уӕллаг Фӕснӕли гъӕуи цӕрӕг нӕбал ес.
(Катаути муггаги равзурди цубур истори радзурдтонцӕ 1990 анзи Фӕснӕли раздӕри гъӕуккаг 73-анздзуд Катаути Ӕхсарбег ӕма ЦИПУ-и ахургӕнӕг Катаути Амурхани фурт Виктор. Катаути муггаги равзурд базонуни туххӕй ма испайда кодтан 1990 анзи газет «Рӕстдзинад»-и мухургонд ӕрмӕг, ӕ автор – Дзӕуӕгигъӕуи горӕти цӕрӕг Хъайттати Хъайтмурзӕ).

Мӕрзахъултӕ. Мӕрзахъулти муггаг Фӕснӕли гъӕуи фӕззиндтӕй иннӕ муггӕгтӕй берӕ фӕстагдӕр. Сӕ муггаги равзурди туххӕй ес таурӕхъ. Еци таурӕхъмӕ гӕсгӕ, Гогунитӕй, дан, еу кизгӕ лӕгмӕ ӕрцудӕй Хӕнӕзи гъӕуккаг Гӕматӕй еу лӕгмӕ. Хӕнӕзи гъӕуи ин исӕнтӕстӕй фурт Мӕрзахъул. Хӕстӕг рӕстӕгмӕ и биццеуи фидӕ рамардӕй, ӕма Гогунити кизгӕ Гӕматӕй ӕ цӕгатмӕ фӕххаста ӕ сувӕллон Мӕрзахъули. Цардӕнцӕ Фӕснӕли гъӕуи Гогунитӕмӕ. Гаматӕ еци гъуддаг банимадтонцӕ ходуйнагбӕл, сӕ сӕр нӕ хастонцӕ, сӕ биццеуи син ӕ мадӕ ке райста ӕма ’й Гогунитӕмӕ ке фӕххаста, уой. Гӕматӕ еу къуар хатти курдтонцӕ и биццеуи Гогунитӕй, ӕма ’й ку нӕ лӕвардтонцӕ, уӕд ӕй еу уӕхӕни радавтонцӕ ӕма ’й фӕххастонцӕ сӕхемӕ Хӕнӕзӕмӕ. Ӕ мадӕ ймӕ Хӕнӕзӕмӕ ниммедӕг ӕй ӕма бабӕй ӕй рахаста Фӕснӕлмӕ. Гъуддаг гъӕуи хестӕрти тӕрхонмӕ лӕвӕрд ӕрцудӕй. Тӕрхони унаффӕмӕ гӕсгӕ, биццеу байзадӕй Гогунитӕмӕ (топп, дан, фехстонцӕ, гъома, тӕрхони унаффӕ федаргонд ӕрцудӕй, идарддӕр гъуддаг дзубандиаг нӕбал ӕй, зӕгъгӕ). 
Мӕрзахъул Гогунитӕмӕ ислӕг ӕй, ӕхуӕдӕг бийнонти хецау иссӕй, ӕ муггаг ӕхе номбӕл, Мӕрзахъултӕ, зӕгъгӕ, искодта, ӕма цардӕнцӕ Фӕснӕли гъӕуи бундоронӕй. Мӕрзахъулӕн Фӕснӕли гъӕуи исӕнтӕстӕй дууӕ фурти – Хацъӕма ӕма Къостан.
Уотемӕй Хацъӕма ӕма Къостан, сӕ фиди нӕ нимайгӕй, адтӕнцӕ Мӕрзахъулти абони фӕлтӕртӕн сӕ фиццаг фиддӕлтӕ. Фӕснӕли гъӕуи си 1948 анзи фӕсте цӕрӕг нӕбал адтӕй, фӕллигъдӕнцӕ фӕйнӕ рауӕнемӕ, сӕ фулдӕр – Дзӕуӕгигъӕумӕ.
(Мӕрзахъулти муггаги равзурди хабар зӕронд лӕг Катаути Сахангериййи таурӕхъмӕ гӕсгӕ радзурдта Дзӕуӕгигъӕуи цӕрӕг Темирати Заурбег, финст ӕрцудӕй 1991 анзи).

Насхъидатӕ. Аци муггаги равзурди туххӕй ес дууӕ таурӕхъи. Фиццаг таурӕхъ дзорунцӕ сӕхе муггаги хестӕртӕ ӕма сӕ муггаги равзурд бӕттунцӕ Астантӕбӕл. Сӕ фиццаг фидӕ Насхъида, дан, адтӕй Астанти Астани фурттӕй сӕ еу. Цардӕй Астанти бийнонти хӕццӕ Мӕхчески гъӕуи ӕма, Астантӕй ку рахецӕн ӕй, уӕд Насхъида ислигъдӕй Фӕснӕли гъӕумӕ, ами ӕ муггаг ӕхе номбӕл искодта, ӕма Фӕснӕли гъӕуи фӕззиндтӕй Насхъидати муггаг.
Еци муггаги равзурди фӕдбӕл ма ес ӕндӕр таурӕхъ дӕр. Еци таурӕхъмӕ гӕсгӕ ба, муггаги фиддӕл Насхъида исӕнтӕстӕй Уӕллагири коми, Донисӕри, Ос-Бӕгъатӕри фурти фурт Цъӕхили къабазӕй. Насхъида ӕ фидӕй ку рахецӕн ӕй, уӕд ӕ муггаг ӕхе номбӕл искодта, ӕма Донисӕри фӕззиндтӕй Насхъидати муггаг. Насхъидатӕн цӕмӕдӕр гӕсгӕ ледзгӕ ӕрцудӕй Уӕллагири комӕй. Насхъидайӕн Фӕснӕли гъӕуи сӕ фиццаг цӕргутӕ катӕ адтӕнцӕ, уӕдта сӕ нӕмттӕ куд хундтӕнцӕ, уони неке зонуй. 1899 ӕма 1913-аг ӕнзти ӕрфинстити дӕр нӕ ’нцӕ. Ӕвӕдзи, дан, еци ’нзти ӕрфинстити агъонмӕ Фӕснӕли гъӕуӕй фӕллигъдӕнцӕ будури гъӕутӕмӕ.
(Насхъидати муггаги равзурди туххӕй фиццаг таурӕхъ радзурдта 1991 анзи Дзӕуӕгигъӕуи горӕти цӕрӕг Насхъидати Сергей. Дуккаг таурӕхъ ниффинсуни туххӕй ба пайдагонд ӕрцудӕй газет «Рӕстдзинад»-и 1990 анзи мухургонд ӕрмӕгӕй, ӕ автор – Дзӕуӕгигъӕуи цӕрӕг Хъайттати Хъайтмурзӕ).

Охъазтӕ. Уӕллаг Фӕснӕли гъӕумӕ Охъазти муггаги адӕм ислигъдӕнцӕ раги кӕддӕр сӕ синхаг Охъазти синхӕй. Муггаги равзурди цубур истори дӕр лӕмбунӕгӕй финст ӕрцудӕй, Охъазти синхи цӕргути хабӕрттӕ ку финстан, уӕд уони хӕццӕ.
Фӕснӕли гъӕумӕ Охъазти синхӕй ка ’рбалигъдӕй, уӕдта уонӕн сӕ фиццаг цӕуӕт катӕ адтӕнцӕ, уони некебал гъуди кӕнуй, фал, дан, уонӕй ка исӕнтӕстӕй, етӕ ба адтӕнцӕ, 1899 анзи ӕрфинстмӕ ка бахаудтӕй, еци адӕм: Федори фурт Темурболат, ӕ фидимадӕ Фатъиймӕт – 76-анздзуд, уӕдта Дзамболати фурт Сабан. Аци хестӕртӕн дӕр Фӕснӕли гъӕуи адтӕй цӕуӕт – фурттӕ ӕма кизгуттӕ. Берӕ рӕстӕгути фӕццардӕнцӕ Фӕснӕли гъӕуи, фӕстагмӕ фӕффулдӕр ӕнцӕ ӕма сӕ цӕрӕнбунӕттӕ Фӕснӕли гъӕуӕй ӕййевун райдӕдтонцӕ ӕндӕр рауӕнтӕмӕ, сӕ фулдӕртӕ фӕллигъдӕнцӕ будури гъӕутӕмӕ ӕма Дзӕуӕгигъӕумӕ.
(Фӕснӕли гъӕуи цӕрӕг Охъазти муггаги равзурди цубур истори радзурдта 1990 анзи Чиколай гъӕуи цӕрӕг 79-анздзуд Охъазти Дзибиртти фурт Василий. Охъазти муггаг куд равзурдӕй, уой туххӕй ба бакӕсун ӕнгъезуй аци киунуги Мӕхчески гъӕуи цӕрӕг Астанти муггаги хӕццӕ).

Тауаситӕ. Аци муггаги равзурди туххӕй, муггаги хестӕртӕ фидӕй-фуртмӕ кӕрӕдземӕй ци таурӕхътӕ игъосгӕ ӕрцудӕнцӕ, уонӕмӕ гӕсгӕ муггаги фиддӕл Тауаси еуетӕ нимайунцӕ Ассийӕй ӕрбацӕуӕгбӕл, иннетӕмӕ гӕсгӕ ба, Тауас адтӕй Астанти Астани аст фуртемӕй сӕ еу. Раги кӕддӕр, дан, Тауас Фӕснӕли гъӕумӕ ислигъдӕй Уӕхъӕци гъӕуӕй ӕ бийнонти хӕццӕ ӕма си бундоронӕй ӕрцардӕнцӕ.
Муггаги фиддӕл адтӕй Тауас, ӕ уосӕ ба Фӕрӕскъӕтти гъӕуккаг Хъарцати кизгӕ. Тауасӕн Хъарцаонӕй исӕнтӕстӕй еунӕг фурт Госой. Уомӕн ба Дзагурти кизгӕй адтӕй еунӕг фурт Саулох (Турай). Саулохӕн ба адтӕй ӕртӕ фурти ӕма еунӕг кизгӕ Делетхан (лӕгмӕ ӕрцудӕй Дзилихтӕмӕ). Фурттӕ ба адтӕнцӕ: Сламӕрза, Сланихъо ӕма Мӕхӕмӕт. Уонӕн ба исӕнтӕстӕй:
Сламӕрзайӕн (Тауитти кизгӕй) ӕртӕ фурти: Гамӕзи, Гугъо ӕма Хазбий (Хадзи), – уӕдта дууӕ кизги: Сурме ӕма Сехо. Сланихъойӕн (Гӕмаонти кизгӕй) – еу фурт Бола. Мӕхӕмӕтӕн (Малити кизгӕй) – фурт Дафа.
Ранимад ӕнсувӕртӕн дӕр Фӕснӕли гъӕуи ӕнтӕстӕй цӕуӕт, ӕма уонӕн дӕр цӕуӕт. Фӕстагмӕ сӕ муггаги адӕм нимӕдзӕй исберӕ ’нцӕ, цалдӕр аули сӕмӕ фӕззиндтӕй, сӕ цард исзин ӕй, ӕма си амал кӕмӕн фӕууидӕ, етӕ лигъдӕнцӕ будури гъӕутӕмӕ: Дур-Дурмӕ, Киристонгъӕумӕ, Чиколамӕ ӕма ма ӕндӕр рауӕнтӕмӕ дӕр.
(Тауасити муггаги равзурди цубур истори, уӕдта муггаги фиццаг цӕргути хабӕрттӕ ӕ финстити ниууагъта ӕ рамӕлӕти фӕсте зӕронд ахургӕнӕг Тауасити Гӕлӕуи фурт Фацбай (рамардӕй 1990 анзи), е ба таурӕхъ фегъуста ӕ фиди фидӕ Бола ӕма ӕ фидӕ Гӕлӕуӕй).

Тепсихъотӕ. Муггаги хестӕрти таурӕхътӕмӕ гӕсгӕ, Тепсихъотӕн сӕ фиццаг фидӕ Тепсихъо адтӕй Астантӕй, райгурдӕй Мӕхчески гъӕуи, уӕдта цардӕй Хъалнӕгъти гъӕуи. Уоми ӕ номмӕ гӕсгӕ ӕ муггаг искодта, ӕма Тъӕпӕн Дигори фӕззиндтӕй Тепсихъоти муггаг. Фӕстагдӕр Тепсихъо Хъалнӕгъти гъӕуӕй ӕ цӕрӕнбунат раййивта синхаг гъӕу Уӕллаг Фӕснӕлмӕ ӕма уоми ӕд бийнонтӕ ӕрцардӕй бундоронӕй. Тепсихъойӕн ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй. Гъӕути цӕргутӕбӕл еци рӕстӕги ӕрцудӕй цаутӕ, адтӕй халери нез дӕр, ӕма еци незӕй Тепсихъоти муггагӕй дӕр беретӕ рамардӕнцӕ. Фал, ка фӕййервазтӕй незӕй, уони цӕуӕт кенӕ цӕуӕти цӕуӕт ба 1899 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Бутуй фурт Батраз – 69-анздзуд ӕма Тасой дууӕ фурти Александр – 31-анздзуд ӕма Гӕуис – 17-анздзуд (таурӕхъгӕнӕг Гӕуиси ном хонуй Хӕмиц). Гӕуисӕн ба ма адтӕй ӕнсувӕр Туйгъан, Туйгъанӕн дӕр адтӕй фурт Александр, уомӕн ба – Харитъон. Ӕвӕдзи ма Фӕснӕли гъӕуи Тепсихъоти муггагмӕ адтӕй, ке нӕ базудтан, уӕхӕн лӕгтӕ дӕр, ӕма нин уони нӕмттӕ ба зӕгъӕг нӕ фӕцӕй. Ранимад ӕнсувӕртӕ берӕ рӕстӕгути сӕ бийнонти хӕццӕ фӕццардӕнцӕ Фӕснӕли гъӕуи, уӕдта Октябри революций агъонмӕ Фӕснӕли гъӕуӕй сӕ еугур дӕр фӕллигъдӕнцӕ Дур-Дурмӕ ӕма ӕрцардӕнцӕ Рӕзбуни. Уордигӕй ба си кадӕртӕ сӕ цӕрӕнбунат раййивтонцӕ: сӕ еуетӕ – Секермӕ, иннетӕ ба – Къорамӕ, Рӕзбуни ка байзадӕй цӕргӕ, уонӕн дӕр революций фӕсте барӕ равардтонцӕ Дур-Дури гъӕуи ӕрцӕрун, ӕма си бундоронӕй ӕрцардӕнцӕ.
(Тепсихъоти муггаги равзурди цубур истори финст ӕрцудӕй Фӕснӕли гъӕуи раздӕри цӕрӕг Катаути Ӕхсарбег ӕма Тепсихъоти Харитъони кизгӕ Таири таурӕхътӕмӕ гӕсгӕ, цӕрунцӕ Дзӕуӕгигъӕуи).

Хъубадтӕ. Сӕ муггаги фиццаг фидӕ Хъубади адтӕй Баделиати Баделий фурт, исӕнтӕстӕй Мӕхчески гъӕуи. Ӕма Баделий фӕрци балхӕдта Фӕснӕли гъӕуи зӕнхитӕ ӕма уордӕмӕ фӕллигъдӕй, цӕрӕн хӕдзарӕ си исаразта ӕма ӕд бийнонтӕ уоми ӕрцардӕй. Хъубади ӕ муггаги ном ӕхе номбӕл искодта, ӕма Фӕснӕли гъӕуи фӕззиндтӕй Хъубадти муггаг. Хъубадийӕн ӕ бон иссӕй гъӕуи астӕу муггаги ӕма тугъдон мӕсуг исаразун. Хъубадтӕ Фӕснӕли гъӕуи цӕргутӕн берӕ рӕстӕгути ӕлдареуӕг фӕккодтонцӕ, 1886 анзи агъонмӕ ба фӕллигъдӕнцӕ Дур-Дур ӕма Къорай гъӕутӕмӕ.
Тухатӕ. Тухати муггаги адӕм раги кӕддӕр Уӕллаг Фӕснӕли ке цардӕнцӕ, уомӕн ес бӕрӕггӕнӕн: сӕ тугъдон мӕсуг ӕма сӕ хӕдзӕртти ихӕлддзӕгтӕ. Еци мӕсуг ма абони дӕр ӕрдӕгихӕлдтитӕй лӕууй Фӕснӕли гъӕуӕн ӕ дӕллӕй хорнигулӕнӕрдиги, хонхи цъухи тегъӕбӕл. Мӕсуг хонунцӕ Тухати, фал ӕй ка исарӕта, уой ба неке зонуй. Неке зонуй муггаги фидӕн ӕ ном, уӕдта, кӕд ӕма цӕмӕ гӕсгӕ ӕрбафтудӕй Фӕснӕли гъӕумӕ, уой дӕр. Таурӕхъгӕнӕг ӕнгъӕл ӕй уотӕ, цума Тухати муггаги фиддӕл адтӕй, Тимури тухгӕнгутӕй ӕгасӕй ка байзадӕй, уӕхӕн алайнаг (дигорон) лӕг. Тухатӕ Фӕснӕли гъӕуӕй фӕллигъдӕнцӕ раги кӕддӕр Мӕздӕгмӕ, Мӕсугъӕумӕ (Хъаллӕмӕ).
Фӕснӕли гъӕуӕй фӕлледзгӕ Тухати байзайӕггӕгтӕй ма абони дӕр ес цӕргутӕ Мӕсугъӕуи (Мӕздӕги райони).
(Тухати муггаги равзурди хабӕрттӕ радзурдта 1991 анзи Дзӕуӕгигъӕуи цӕрӕг 66-анздзуд Тухати Павели фурт Тамерлан (Мишӕ)).

ОХЪАЗТИ СИНХ ӔМА ОХЪАЗТИ МУГГАГИ РАВЗУРДИ ТУХХӔЙ

Синхи бунат ӕй Айгомуги (Сонгути) дони рахес фарс, Гӕлиатӕ ӕма Уӕллаг Фӕснӕли гъӕути астӕу, сӕ дӕллӕй Дзагъайти цӕрӕнтӕ кӕми адтӕнцӕ, еци бӕрзонд тегъӕбӕл. Дзагъайтӕ, дан, еци тегъӕбӕл цардӕнцӕ раги рӕстӕги, фал, ка адтӕнцӕ ӕма кӕцӕй ӕрцудӕнцӕ, уой ба абони некебал зонуй. Дзагъайти фӕсте аци бунати берӕ рӕстӕгути неке цардӕй, фиццагидӕр си ӕрцардӕнцӕ Охъазтӕ, ӕма и бунатӕн дӕр уонӕмӕ гӕсгӕ ӕрцудӕй лӕвӕрд Охъазти синхи ном. Бӕрзонд тегъӕ Охъазти фиццаг фиддӕлтӕ равзурстонцӕ цӕрӕнбунатӕн ӕзнӕгти тасӕй. Тегъӕмӕ зиннунцӕ еугур кӕмттӕ, иссӕуӕнтӕ ӕма аллирдигӕй ӕрбацӕуӕнтӕ. Синхи цӕргутӕн сӕ бон уидӕ афонӕбӕл фӕууинун тухгӕнгути фӕззинд, уидӕ син сӕхе бацӕттӕ кӕнунмӕ рӕстӕг.
Охъазти синхи цӕргутӕн сӕ царди уавӕртӕ хуарз нӕ адтӕнцӕ, хумзӕнхитӕ син фагӕ нӕ адтӕй, синхмӕ фулдӕр рӕстӕгути уӕрдун нӕ зилдӕй, зилдӕй сӕмӕ айдагъдӕр хуарз рӕстӕги – сӕрди мӕйти, уомӕ гӕсгӕ ба фулдӕр куститӕ кодтонцӕ хайуантӕбӕл, уӕдта лӕги хъаурӕй.
Игуӕрдӕнтӕ ӕма син фонси хезнитӕ адтӕй фагӕ, фал етӕ дӕр адтӕнцӕ идард, уӕдта лӕгъуз рауӕнти. Кӕд сӕбӕл берӕ хъиамӕт гъудӕй, уӕддӕр син ӕнӕ зӕнхитӕй ба цӕрӕн нӕ адтӕй, уони фӕрци дардтонцӕ фонс дӕр ӕма сӕхе дӕр.
Муггаги равзурди туххӕй ес дууӕ таурӕхъи.
Еу таурӕхъмӕ гӕсгӕ, Охъазти фиццаг фидӕ Охъаз адтӕй Астанти аст ӕнсувӕремӕй сӕ еу, цардӕй Мӕхчески гъӕуи. Охъаз Астантӕй ку рахецӕн ӕй, уӕдта ӕхецӕн цӕрӕнбунатӕн равзурста, фӕстагдӕр Охъазти синхи ном лӕвӕрд кӕмӕн ӕрцудӕй, еци бӕрзонд тегъӕ, Фӕснӕли гъӕумӕ хӕстӕг, Сонгути дони рахес фарс. Ами цӕргӕй, ӕ муггаг ӕхе номбӕл искодта, ӕма Дигори коми фӕззиндтӕй Охъазти муггаг. Охъазӕн Охъазти синхи исӕнтӕстӕй цӕуӕт ӕма цӕуӕти цӕуӕт, фӕстагмӕ исберӕ ’нцӕ, ӕма хуӕздӕр цардагор еу аул фӕллигъдӕй Гӕлиати гъӕумӕ, иннӕ аул ба – Уӕллаг Фӕснӕлмӕ, хестӕри аул ба цӕргӕй байзадӕй Охъазти синхи.
Иннӕ таурӕхъмӕ гӕсгӕ ба, Охъазти муггаги фиццаг фидӕ адтӕй Нало. Нало Дигори коммӕ ӕрбафтудӕй Уӕллагири комӕй, Тибӕй, ӕма ӕрцардӕй Охъазти синхи. Налойӕн ами исӕнтӕстӕй фурт Охъаз, уомӕн ба – дууӕ фурти – Асла ӕма Бабе. Аци дууӕ ӕнсувӕри дӕр ислӕгтӕ ӕнцӕ. Уӕдмӕ Нало рамардӕй, бийнонти нимӕдзӕ ба фулдӕрӕй-фулдӕр кодта. Охъаз Налой рамӕлӕти фӕсте ӕ муггаг ӕхе номбӕл – Охъазтӕбӕл искодта. Ӕ бийнонтӕ фӕстагмӕ исберӕ ’нцӕ, уомӕ гӕсгӕ ба хуӕздӕр цардагор синхӕй дууӕ аули фӕллигъдӕй. Еу аул фӕллигъдӕй Гӕлиати гъӕумӕ, иннӕ – Уӕллаг Фӕснӕлмӕ, синхи ба ма байзадӕй хестӕри аул. Охъазтӕн сӕ фиццаг цӕргутӕ синхи адтӕнцӕ Нало, Охъаз, Асла ӕма Бабе, фал, Асла ӕма Бабейӕн цӕуӕтӕй ка исӕнтӕстӕй, уонӕн сӕ нӕмттӕ куд хундтӕнцӕ, уой ба некебал зонуй. Охъазти синхи фӕстаг рӕстӕгути цардӕнцӕ ӕд бийнонтӕ Дзибиртт, Нӕуӕг ӕма Хъасболат. Ӕнсувӕртӕ синхи сӕ бийнонти хӕццӕ фӕццардӕнцӕ берӕ рӕстӕгути, 1930 ӕнзти Дзибиртт къулакгонд ӕрцудӕй, ӕма ’й ӕд бийнонтӕ рарвистонцӕ Астӕуккаг Азимӕ, иннетӕ ба фӕллигъдӕнцӕ будури гъӕутӕ ӕма горӕттӕмӕ.
(Охъазти муггаги равзурди туххӕй фиццаг таурӕхъ радзурдта Охъазти синхи раздӕри цӕрӕг, Чиколай гъӕуккаг 79-анздзуд Охъазти Дзибиртти фурт Васили, иннӕ таурӕхъ ба – зӕронд ахургӕнӕг, Сурх-Дигори гъӕуи цӕрӕг Охъазти Гаврили (Гӕвдуни) фурт Михал (Бӕдол). Ниффинстан сӕ 1991 анзи).


ФӔСНӔЛИ ӔРДОЗӔ

Фӕснӕли ӕрдозӕн ма ес ӕндӕр нӕмттӕ дӕр, хонунцӕ ма ’й «Дӕллаг Фӕснӕл», «Дууӕ дони» ӕма «Къанторӕ». Аци ӕртӕ номемӕй сӕ еуебӕл Дигоргоми цӕргутӕй еске бафӕрсӕ, ӕма дин байамондзӕнӕй еци еу рауӕнмӕ – Фӕснӕли Ӕрдозӕмӕ.
«Дӕллаг Фӕснӕл» хуннуй уой туххӕй; ӕма ма и коми ес Уӕллаг Фӕснӕли гъӕу дӕр, ӕвӕрд ӕй Сонгути донӕн ӕ рахес фарс, бӕрзонд Хонсари. «Дууӕ дони» ба хуннуй, Сонгути дон ӕма Сарди дони ӕхсӕн ӕвӕрд ке ’й, уомӕ гӕсгӕ; «Къантори» ном ба ’й адӕм хонунцӕ, 1905-аг анзи уалӕнгӕ Бельгий акционерти къанторӕ аци ӕрдози ке адтӕй, уой туххӕй.
Фӕснӕли Ӕрдози бунат ӕй ӕндзӕри, дууӕ комей ӕхсӕн, ӕ рахес фарс уайуй Сонгути дон, ӕ галеу фарс ба – Сарди дон (аци дон дӕлдӕр ӕфтуйуй Сонгути донбӕл).
Ӕрдози алливарс ци уӕлмӕрдтӕ, циртдзӕвӕнтӕ ӕма уобӕйттӕ ес, етӕ бӕззунцӕ ӕвдесӕнӕн, ами рагон рӕстӕгути дӕр адӕмтӕ ке цардӕнцӕ, уой туххӕй.
1905-аг анзӕй 1950 анзи уалӕнгӕ аци Ӕрдози бундорон цӕрӕг нӕбал адтӕй, ка си цӕридӕ, етӕ ба адтӕнцӕ рӕстӕгмӕ цӕргутӕ. Бельгиаг акционертӕ Ӕрдози ӕгъзӕлинсӕн фабрикӕ ку аразтонцӕ, уӕд си цӕрунмӕ ӕма косунмӕ арӕзт ӕрцудӕй фондз дууӕуӕладзугон хӕдзари дӕр. 1905-аг анзи фабрикӕ партизанти амундмӕ гӕсгӕ, пурхгонд ку ’рцудӕй, уӕд ӕ аразунбӕл ка куста, уонӕн уордигӕй ледзгӕ ӕрцудӕй. Уой фӕсте бельгиӕгти хӕдзӕрттӕй медхонхи цӕргутӕ пайда кодтонцӕ, адтӕй си скъола. Октябри революций фӕсте скъола фӕуустурдӕр кодтонцӕ, уӕдта ма си адтӕй сӕйгӕдонӕ, реутӕ дзӕбӕх кӕнуни туххӕй санатори, милици хайадӕ, цардӕнцӕ си геологтӕ ӕма ӕндӕр рӕстӕгмӕ цӕргутӕ дӕр.
Уӕлдӕр ранимад кустуӕттӕ Фӕснӕлӕй ку райеуварс ӕнцӕ, уӕд ма ами цӕргӕ байзадӕнцӕ ӕртӕ бийнонти, ӕндӕр си цӕрӕг нӕбал адтӕй. Фал 1950–1980 ӕнзти ба и дууӕ ӕрдоземӕ дӕр фӕрсаг гъӕутӕй ӕрлигъдӕнцӕ беретӕ ӕма абони дӕр цӕрунцӕ.
Феппайуйнаг: Дуккаг Ӕрдозӕ ке хонӕн, еци будур ӕвӕрд ӕй рагон Фӕснӕлӕн ӕ цӕгатварс, Сарди дон ӕма Сонгути донӕн сӕ галеу фарс. Аци Ӕрдози 1970 анзи размӕ цӕрӕн хӕдзӕрттӕ арӕзт нӕма адтӕй, хонхи цӕргутӕ си пайда кӕнун байдӕдтонцӕ, куд цӕрӕнбунат, уотӕ 1970 анзи фӕсте.

ДОНИФАРСИ ЗИЛД

Зилд ӕвӕрд ӕй Дигори комӕн ӕ цӕгат ӕма хорнигулӕнӕрдиги. Ӕ арӕнтӕ ӕнцӕ: цӕгати – уорс хонхи хуӕнхтӕ, хорискӕсӕни – Задӕлескӕ ӕма Нари гъӕути зӕнхитӕ, Мӕцути Ӕрдозӕ ӕма Ирӕфи дон, хонсари – Билӕги ком, хорнигулӕни – Уазай хонх ӕма Хӕзникоми рахес тегътӕ.
Донифарси зилди адтӕй ӕртӕ гъӕуи: Донифарс, Къумбултӕ ӕма Лезгорӕ. Гъӕути бунӕттӕ ӕнцӕ Уазай хонхмӕ хӕстӕг, Сагдари хонхи буни, Ирӕфи донӕн ӕ галеу фарс, бӕрзонд хонсар къӕдзӕхти. Ӕнӕзонгӕ адӕймаг сӕмӕ идардӕй (Паддзахи надӕй) ку фӕккӕсуй, уӕд си нӕ феруагӕс кӕнуй, бафӕрсуй, уӕхӕн бӕрзонд къӕдзӕхтӕбӕл адӕймагӕн цӕрун куд ӕнгъезуй, зӕгъгӕ. Ци гӕнӕн адтӕй нӕ рагон фиддӕлтӕн, хуӕздӕр амал дӕр син нӕ адтӕй, ӕма си цардӕнцӕ берӕ ’нӕхъӕртон гъӕуагӕдзийнӕдти хӕццӕ. Гъӕути цӕргутӕ тухстӕнцӕ, уӕрдуни нӕдтӕ син хузӕнон ке нӕ адтӕй, уой туххӕй. Паддзахи надӕй (Ирӕфи комӕй) гъӕутӕмӕ адтӕй еунӕг уӕрдуни над Къари хӕрдбӕл. Еци надбӕл, ефстаг рӕстӕгӕй уӕлдай, уӕрдун нӕ зилдӕй, и над рӕвдзӕ некӕд уидӕ, уомӕ гӕсгӕ ба си арӕх ӕрцӕуидӕ зиантӕ, сӕ уӕрдунтӕ рахауиуонцӕ билӕй ӕд галтӕ, кенӕ ба ӕд бӕхтӕ. Зилди цӕргутӕ тухстӕнцӕ дони туххӕй дӕр, нӕ син фагӕ кодта. Ци ефстаг минкъий цӕугӕдӕнттӕ си ес, уонӕй ба сӕ еуетӕ сӕрди мӕйти байсусиуонцӕ.
Нӕ адтӕй сӕмӕ хӕстӕг гъӕдӕ дӕр. Уомӕ гӕсгӕ ба син аразӕн ӕрмӕг, уӕдта сог идардӕй хӕсгӕ ӕрцӕуидӕ.
Зилди гъӕути цӕргутӕ уоми ӕрмӕстдӕр сӕ гъӕздуг ӕма берӕ фонси хезнити хицӕмӕ цардӕнцӕ. Уони фӕрци сӕ бон дарун адтӕй берӕ фонс. Сӕ хуӕздӕр ӕма гъӕздугдӕр фонси хезнитӕбӕл нимадтонцӕ: Тӕторси будуртӕ, Уазай хонхи рӕбунтӕ ӕма Хӕзни коми тегътӕ. Се ’гуӕрдӕнти хуӕздӕртӕ ба адтӕнцӕ: Лӕхуме, Дзигинхтӕ, Мулар, Ӕндӕфцӕг, Хъузелгон, Сагӕлтӕ, Тандӕтӕ.
Кӕд гъӕздуг нӕ адтӕнцӕ гъӕути цӕргутӕ хумзӕнхитӕй, берӕ хъиамӕт сӕбӕл гъудӕй, уӕддӕр син ци минкъий зӕнхи гӕппӕлтӕ адтӕй, уонӕй фӕззӕг истонцӕ мӕнӕуӕ, хъӕбӕрхуар, зӕтхӕ, картоф, уӕдта ефстаг халсартӕ. Рӕзи куст нӕ кодтонцӕ, нӕ сагътонцӕ рӕзи бӕлӕстӕ, уой туххӕй ӕма си рӕзӕ, куд ӕнгъезуй, уотӕ нӕ задӕй.
1974–1975 ӕнзти ма цӕргӕ ка байзадӕй, етӕ дӕр Донифарси зилдӕй сӕ цӕрӕнбунӕттӕ раййивтонцӕ будури гъӕутӕмӕ, сӕ гъӕздуг фонси хезнитӕ ӕма игуӕрдӕнтӕ ба байзадӕнцӕ ӕнӕ хецау, ӕнӕ гъудгонд, лӕвӕнгитӕй.
Лезгорӕ, Донифарс ӕма Къумбултӕ ӕнцӕ рагон гъӕутӕ, адтӕнцӕ незаманти дӕр. Уомӕн бӕрӕггӕнӕнтӕн бӕззунцӕ, гъӕути алливарс ци рагон уӕлмӕрдтӕ, уобӕйттӕ, циртдзӕвӕнтӕ, мӕсгутӕ ӕма федӕрттӕ ӕрӕййафтан нӕ рӕстӕги, етӕ.
Гъӕути хестӕртӕ фидӕй-фуртмӕ кӕрӕдземӕй куд игъосгӕ ӕрцудӕнцӕ, уомӕ гӕсгӕ, дан, еци уӕлмӕрдти ӕма уобӕйтти ӕвӕрд ӕнцӕ Царцати адӕми хатт. Етӕ, дан, раги кӕддӕр цардӕнцӕ Донифарси зилди дӕр. Еу уӕхӕни сӕбӕл емини нез ралӕудтӕй, уӕдта сӕ ӕрӕййафтонцӕ ӕстонг ӕнзтӕ, ӕма нез ӕма ӕнӕхуӕргӕй фӕццӕгъдуни ӕнцӕ. Кӕд еци уӕлмӕрдти ӕма уобӕйтти Царцатӕй уӕлдай ӕндӕр адӕмихӕттити мӕрдтӕ ӕвӕрд ӕнцӕ, уӕд уони ба таурӕхъгӕнгутӕ нӕ зонунцӕ.
Раги рӕстӕги дигорон адӕм (алантӕ) Донифарси зилди ке цардӕнцӕ, уомӕн ӕвдесӕнӕн цӕмӕннӕ бӕззуй Къумбулти гъӕуи сӕри, Багъайти тегъи фарсмӕ, ӕрдози, Аланти-Нарти Нихӕс? Уоми ес ӕртӕ дори, кӕцитӕ, дан, адтӕнцӕ Нарти Нихӕси бадӕнтӕ. Нарти Нихӕсмӕ сӕ хестӕртӕ рӕстӕгӕй-рӕстӕгмӕ ӕрӕмбурд уиуонцӕ ӕма си сӕ унаффитӕ федар кодтонцӕ.
Донифарси зилди гъӕути рагон адӕми царди туххӕй байзадӕй берӕ таурӕхътӕ, зартӕ, уӕдта хабӕрттӕ. Уонӕй сӕ еуети туххӕй уодзӕнӕй дзубанди (финст) аци киунуги. Адтӕй си, мӕгур хуӕнхаг адӕми сӕрбӕл ка тох кодта, уӕхӕн бӕгъатӕр ӕма зундгин лӕгтӕ дӕр (Хъанухъти Есе, Тулаон Тулабег ӕма ӕнд).. Ани дӕр нӕ финсти имисдзинан.
Нур ба Донифарси гъӕути цӕргути туххӕй лӕмбунӕгдӕрӕй ӕрдзордзинан. Истори зонуни фӕрци бӕрӕггонд ӕрцудӕй, Аланти гъӕутӕ ӕма горӕттӕ раги ке райдӕдтонцӕ пурхӕ кӕнун ӕрбацӕуӕггаг тухгӕнгутӕ: гунтӕ, тӕтӕр-манголтӕ, кипчактӕ, ногъайӕгтӕ, 1395 анзи ба Астӕуккаг Ӕзийӕй ӕрбацӕуӕг тухгӕнӕг къулух Тимур, ногъайӕгтӕ ӕма ӕнд.
Тимури ӕфсӕдти нихмӕ тох кодтонцӕ алайнӕгтӕ: нӕлгоймагӕй-силгоймагӕй будурти дӕр ӕма хонхи дӕр. Фал, сӕ хъауритӕ ӕмхузон ке нӕ адтӕнцӕ, уомӕ гӕсгӕ алантӕ састи бунати байзадӕнцӕ. Ци ефстӕгтӕ си байзадӕй ӕгасӕй, етӕ ба фӕллигъдӕнцӕ хуӕнхтӕмӕ ӕма уоми хуӕнхти цъӕсгити ӕзнӕгти тасӕй сӕхе римахстонцӕ.
Тимури тухӕгӕнгутӕ Дигори коми гъӕутӕмӕ дӕр лӕбурдтонцӕ, уомӕ гӕсгӕ ба, дан, Донифарси зилди гъӕути дӕр берӕ рӕстӕгути цӕрӕг нӕбал адтӕй. Донифарс, Къумбултӕ ӕма Лезгори гъӕути уой фӕсте ӕрцардӕй берӕ уӕхӕн ледзӕг адӕм. Уонӕй уӕлдай ма аци гъӕутӕмӕ уой фӕсте дӕр лигъдӕнцӕ: Ассийӕй, Ири кӕмттӕй ирон адӕм, лигъдӕнцӕ сӕмӕ Гурдзийӕй, уӕдта медхонхи (Дигори) иннӕ гъӕутӕй дӕр.
Гъӕути цӕргутӕ бабӕй исберӕ ’нцӕ, иссӕнцӕ хуӕдӕлдар (ӕмбарӕ). Еугур зилди цӕргутӕ дӕр пусулмон дин райстонцӕ, уомӕ гӕсгӕ ба сӕ царди ӕма се ’гъдӕутти ӕййивдтитӕ ӕрцудӕй; ӕмхузон нӕбал адтӕнцӕ Дигоргоми иннӕ цӕргути хӕццӕ: се ’хсӕн бастдзийнадӕ дӕр федар нӕ адтӕй, арӕх сӕмӕ рауайдӕ хилтӕ ӕма хъаугъатӕ. Ахургӕндтӕ куд исбӕрӕг кодтонцӕ, уомӕ гӕсгӕ цалдӕр ӕносей дӕргъи фӕццардӕнцӕ сӕ зилди иннӕ дигорон зилдти цӕргутӕй еуварс, хецӕнӕй. Дигори Баделиатӕ ӕма Устур-Дигори Цӕргӕсатӕн хъалон нӕ фистонцӕ, нӕ уагътонцӕ сӕхемӕ ӕрбацӕуӕггаг ӕлдӕрттӕ ӕма ӕндӕр тухӕгӕнгути дӕр.
Иннӕ Дигоргоми гъӕутӕй уӕлдай донифарсӕгтӕ ӕндӕр хузи ке цардӕнцӕ, уони туххӕй ахургӕндтӕ дӕр финстонцӕ.

Донифарси зилди гъӕути цӕргутӕ адтӕнцӕ хуӕдӕлдар, фал сӕмӕ адтӕй сӕхе гъӕздугутӕ: Гагуа ӕма уомӕн ӕ цӕуӕти муггӕгти адӕм: Кобегкатӕ, Хъабантӕ, Хъанухътӕ, Найфонтӕ, Алийтӕ, Асетӕ, Хорантӕ ӕма Елбийтӕ. Аци муггӕгти адӕм, кӕд ӕлдӕрттӕ нӕ адтӕнцӕ, уӕддӕр, куд уӕздан муггагӕй равзургӕ, уотӕ зилди гъӕути цӕрӕг адӕмбӕл берӕ рӕстӕгути дӕргъи сӕ барӕ дардтонцӕ. Иннӕ донифарсӕгтӕй гъӕздугдӕр адтӕнцӕ, сӕ дзурд дӕр ӕма сӕ унаффӕ дӕр хуӕздӕр цудӕй.
Гагуати гъӕздугутӕ иннӕ гъӕути цӕргутӕй раздӕр иссӕнцӕ пусулмӕнттӕ. Пусулмон дин райстонцӕ Кӕсӕги ӕлдӕртти фӕрци, кӕцити хӕццӕ баст адтӕнцӕ рагӕй. Сӕхе фӕсте пусулмон дин райсун кодтонцӕ иннӕ гъӕути цӕргутӕн еугуремӕн дӕр. Дигори коми, дан, донифарсӕгти агъонмӕ пусулмон дин хастонцӕ Дзинагъай гъӕуи цӕргутӕ. Фал, дан, етӕ дӕр, 1861 анзи киристон дин ку райстонцӕ, уӕд син сӕ мӕзгит балхӕдтонцӕ донифарсӕгтӕ ӕма ’й фӕлластонцӕ сӕхе гъӕумӕ. Ци ефстаг лӕгтӕ нӕ бакумдтонцӕ киристон дин райсун, етӕ ба Дзинагъай гъӕутӕй дӕр ӕма Тъӕпӕн Дигори гъӕутӕй дӕр цудӕнцӕ намаз кӕнунмӕ Донифарси мӕзгитмӕ.
Донифарси мӕзгити фиццаг моллой хуӕдӕййевӕгӕй куста сӕхе гъӕуккаг Дзирати Дзидахъ. Мӕзгит, дан, Дзинагъай гъӕуӕй Донифарсмӕ ласгӕ дӕр ракодтонцӕ Дзирай-фурт ӕма Хъанухъти Есе.
(Донифарси мӕсгутӕ куд даст цудӕнцӕ, уӕдта, Дзинагъай гъӕуӕй мӕзгит ка раласта, уони туххӕй радзурдтонцӕ 1991 анзи, Донифарси гъӕуи раздӕри цӕргутӕ, Чиколай гъӕуккӕгтӕ 88-анздзуд Хъамболти Хъасуни фурт Хъазибег, Дзирати Дигъий фурт Ехья ӕма Налухъи фурт Анзор).

Донифарс, Къумбултӕ ӕма Лезгори гъӕути цӕрӕг муггӕгти равзурди цубур историтӕ киунуги финст ӕрцудӕнцӕ муггӕгтӕ ӕма гъӕути хестӕрти таурӕхътӕмӕ гӕсгӕ.

ДОНИФАРС

Гъӕу ӕвӕрд ӕй Къумбултӕ ӕма Лезгори гъӕути астӕу Мӕсигони ӕндзӕри. Сӕ цӕрӕн хӕдзӕрттӕ ӕма сӕ фонси скъӕттӕ донифарсӕгтӕн дӕр адтӕнцӕ уӕлиндзӕсӕртӕ, сӕ фӕрстӕ ба – дорӕй даст. Кобегкатӕ ӕма Хъулчити муггӕгтӕн си адтӕй устур ӕма федар арӕзт галауантӕ, Хъанухътӕ ӕма Хӕтӕгтӕн ба цӕрӕн ӕма тугъдон мӕсгутӕ. Гъӕуи алливарс рагон донифарсӕгтӕ ниууагътонцӕ берӕ циртдзӕвӕнтӕ: уобӕйттӕ, уӕлмӕрдтӕ, ковӕндӕнттӕ ӕма ӕнд.
1886 – 1913 ӕнзти гъӕуи цӕргути ӕрфинститӕмӕ гӕсгӕ, Донифарси гъӕуи цардӕнцӕ муггӕгтӕ: Ӕнгъӕдатӕ, Асетӕ, Алийтӕ, Гагуатӕ, Галеутӕ, Дамбегтӕ, Дзоблатӕ, Дзодзатӕ, Дзиратӕ, Елбийтӕ, Кобегкатӕ, Кочкионтӕ, Къолотӕ, Къочитӕ, Нафитӕ, Найфонтӕ, Мурзахъултӕ, Тасабийтӕ, Тинатӕ, Тепасигтӕ, Тубетӕ, Уӕдатӕ, Фӕдантӕ, Хӕтӕгтӕ, Хуадонтӕ, Хорантӕ, Хъамболтӕ, Хъанухътӕ, Хъабантӕ, Хъаиртӕ, Хъизинтӕ, Хозитӕ, Хъулчитӕ ӕма Хъумайӕгтӕ.
Феппайуйнаг: Мурзахъултӕ, Тасабийтӕ, Тепасигтӕ ӕма Хъумайӕгтӕ гъӕуи муггӕгти хӕццӕ финст ӕнцӕ, фал сӕ неке зонуй. Уомӕ гӕсгӕ ба син сӕ раздӕри истори аци ӕрмӕгмӕ нӕ бахастан,
Муггӕгтӕ Донифарси гъӕумӕ кӕцӕйдӕр ӕрбафтудӕнцӕ кенӕ ба равзурдӕнцӕ медгъӕуи ӕндӕр муггӕгтӕй.
Ӕнгъӕдатӕ ӕма Тубетӕ. Тубети хестӕртӕ куд дзорунцӕ, уомӕ гӕсгӕ сӕ муггаг равзурдӕй ХIХ ӕноси кӕрони Дигоргоми, Донифарси гъӕуи. Фал Ӕнгъӕдатӕ уордӕмӕ кӕцӕй, кӕд ӕма кутемӕй бафтудӕнцӕ, уонӕн ба неци бӕрӕггӕнӕнтӕ байзадӕй, ӕма ’й абони неке зонуй. Фал, аци муггаг Донифарси гъӕуи куд цардӕй, ци уавӕрти адтӕй, уомӕн ба ес ӕвдесӕнтӕ.
Еу рауӕн архиви Ӕнгъӕдатӕ нимад цӕунцӕ Донифарси зундгонддӕр муггӕгти хӕццӕ.
1860-аг анзи финстмӕ гӕсгӕ, Донифарси гъӕздугутӕй еу лӕг гъаст кодта ӕ раздӕри косгутӕй (хъумайӕгтӕй) кӕбӕлдӕрти, хъалон ин ке нӕбал фистонцӕ, уой туххӕй, ӕма нӕфедгути хигъди райдайӕни адтӕй Ӕнгъӕдати Тубе.
Ӕнгъӕдатӕ устур муггаг нӕ адтӕнцӕ, фал, гъӕздуг нӕ уогӕй, адтӕнцӕ зундгонд Донифарси зилди. Адтӕй сӕмӕ нимади лӕгтӕ, сӕ дзурд цудӕй адӕми ’хсӕн, сӕхе фӕллойнӕ ӕма хъиамӕти фӕрци сӕ бийнонтӕ дардтонцӕ.
Еу уӕхӕни устур нези (халери) фӕсте ӕгас муггагӕй ма, дан, райервазтӕй еунӕг силгоймаг, е ба адтӕй ӕнӕуодбарӕ – Ӕнгъӕдати Хамбиййи бийнойнаг, Собити кизгӕ. Собион, еунӕгӕй ку байзадӕй еци уавӕри, уӕд рандӕ ’й ӕ цӕгатмӕ. Уоми ин райгурдӕй фурт, ма йбӕл исӕвардтонцӕ ном Тубе. Биццеу минкъий ку багъомбӕл ӕй, уӕд ӕ мади хӕццӕ ӕрбаздахтӕй Донифарсмӕ ӕ фиди хӕдзарӕмӕ. Фал уӕдмӕ Ӕнгъӕдати зӕнхи гӕппӕлтӕ, сӕ фонс, сӕ циййес бафтудӕнцӕ дзӕгъӕл адӕммӕ, гъӕуи гъӕздугутӕмӕ. Уой хӕццӕ ма етӕ Тубейӕн ӕхе дӕр нимадтонцӕ сӕхецӕн косӕгбӕл.
Тубе архайдта, цӕмӕй адтайдӕ ӕхе фӕндон, уӕдта ма ӕ фиддӕлти мулкӕй ӕ къохи ести бафтудайдӕ. Уобӕл гъӕуи цӕргути хӕццӕ еудадзугдӕр цудӕй тох, хилтӕ. Уой фӕдбӕл имӕ гъӕуи цӕрӕг бонгинтӕ знаги цӕстӕй кастӕнцӕ.
Тубе раги ӕрхудта бийнойнаг, Сагети кизги. Исӕнтӕстӕй син цӕуӕт, ӕма се ’взонг бийнонтӕ берӕ хъиамӕт кодтонцӕ, архайдтонцӕ, цӕмӕй хонхи зинвадуат царди устур бийнонтӕ, сувӕллӕнттӕ нӕ батухстайуонцӕ хуӕруйнаг ӕма дарӕсбӕл.
Мадӕн анхос кодтонцӕ хестӕр фурттӕ дӕр. Еухатт зӕнхити фӕдбӕл хӕлхъойти Тубей хестӕр фурт рамардта лӕг ӕма хуӕрзӕригонӕй фесхъӕтӕг ӕй Донифарси гъӕуӕй, бафтудӕй хӕстӕг Балхъармӕ (Ассимӕ), Холами гъӕумӕ. Уоми ихуӕрсти куста ӕссон ӕлдармӕ, ӕссон бийнойнаг ӕрхудта ӕма ин исӕнтӕстӕй зӕнӕг. Ӕ муггаг ба минкъий ӕййивд ӕрцудӕй ӕма иссӕй Тюбетӕй, ӕ ном ба ин худтонцӕ Ашахъул. Ашахъул, тог есунӕй ку нӕбал тарстӕй, уӕд ӕрбацӕуидӕ Донифарсмӕ е ’нсувӕртӕмӕ. Ӕхуӕдӕг ӕгас ку нӕбал адтӕй, уӕдта цӕмӕй сӕ хӕстӕгдзийнадӕ не ’ронх кодтайдӕ, уомӕ гӕсгӕ Ашахъули фурттӕ (адтӕй ин авд фурти ӕма дууӕ кизги) арӕх цудӕнцӕ се ’нсувӕртӕмӕ Донифарси гъӕумӕ. Нур Тюбетӕ цӕрунцӕ Гудели, Хабаз ӕма Кӕсӕг-Балхъари ӕндӕр гъӕути.
Балхъармӕ ка фӕллигъдӕй, уой ӕной ма Тубейӕн Донифарси гъӕуи адтӕй фондз фурти ӕма дууӕ кизги. Ӕ фуртти нӕмттӕ хундтӕнцӕ: Гъуллӕ, Дзӕрдӕг, Дӕхчихъо, Берди ӕма Инал. Кизгуттӕ ба ӕрцудӕнцӕ лӕгтӕмӕ: Гадзиган – Хекъилатӕмӕ, Нагъуӕ ба – Барсӕгтӕмӕ. (Нагъуй байзайӕггӕгтӕ абони цӕрунцӕ Кӕсӕги). Тубей фурт Гъуллӕн дӕр исӕнтӕстӕй фурт Кудзиго.
Тубе ӕхуӕдӕг ӕгас ку нӕбал адтӕй (хӕдзӕрттӕ дасгӕй, дан, фӕммардӕй), уӕд уой фӕсте дӕр нӕма адтӕй Тубети муггаги хабар. Фал сӕ худтонцӕ Ӕнгъӕдати Тубей фондз фурти, зӕгъгӕ. Уони хӕдзарӕмӕ синхӕнттӕ ӕма гъӕуккӕгтӕ дзурдтонцӕ сӕ фидӕ Тубей номӕй, «Тубей хӕдзарӕ», зӕгъгӕ. Уомӕй Тубей ном цитгин кодтонцӕ. Фӕстагмӕ Ӕнгъӕдати муггаги ном феронх ӕй, ӕма сӕмӕ дзорун райдӕдтонцӕ адӕм Тубети номӕй. Ӕнсувӕртӕ сӕхуӕдтӕ дӕр, уӕдта сӕ муггаг дӕр сӕхе ниффинстонцӕ Тубетӕбӕл. Уотемӕй Донифарси гъӕуи фӕззиндтӕй Тубети муггаг.
Октябри революций агъонмӕ Тубей фондз фурти Донифарси гъӕуи цардӕнцӕ хецӕн хӕдзӕрттӕй.
Гъуллӕн адтӕй дууӕ фурти ӕма цуппар кизги, Дзӕрдӕгӕн – ӕртӕ фурти ӕма ӕртӕ кизги, Дӕхчихъойӕн дӕр – ӕртӕ фурти ӕма ӕртӕ кизги, Бердийӕн – ӕхсӕз фурти ӕма дууӕ кизги, Иналӕн ба – ӕртӕ фурти ӕма еу кизгӕ.
Тубети муггагӕй Донифарси гъӕуӕй фиццагидӕр сӕ цӕрӕнбунат раййивтонцӕ Гъуллӕ ӕма Дзӕрдӕги бийнонтӕ, фӕллигъдӕнцӕ Лескени гъӕумӕ. Фӕстагдӕр ба – Дӕхчихъо, Берди ӕма Инали бийнонтӕ, етӕ ба фӕллигъдӕнцӕ Хӕзнидонмӕ. Донифарси зилди зундгонд ӕма хуарз цауӕйнонбӕл нимад адтӕй Дзӕрдӕг. Фӕццардӕй сӕдӕ анземӕ хӕстӕг, рамардӕй 1940 анзи. Дзӕрдӕг зудта берӕ рагон таурӕхътӕ, ӕгъдӕуттӕ ӕма зартӕ. Уонӕй сӕ еуетӕ хаст ӕрцудӕнцӕ рагон таурӕхъти киунугутӕмӕ.
(Тубети муггаги равзурди хабӕрттӕ финст ӕрцудӕнцӕ 1991 анзи Хӕзнидони гъӕуккӕгтӕ 63-анздзуд Тубети Сланбег ӕма 55-анздзуд Тубети Таймураз Налухъи фурти таурӕхътӕмӕ гӕсгӕ).

Гагуатӕ. Гагуати муггаг куд фӕззиндтӕй Донифарси зилди, уой туххӕй ес дууӕ хузи таурӕхъи.
Еу таурӕхъмӕ гӕсгӕ, Гагуати фиццаг фидӕ Гогӕ раги кӕддӕр ӕрцардӕй Ирӕфи дони галеуфарс, Донифарси гъӕу ке исхудтонцӕ фӕстагдӕр адӕм, уоми. Ӕдасдӕр цӕмӕй адтайдӕ ӕзнӕгтӕй, уой туххӕй ба ӕхецӕн Донифарси гъӕуи исаразта гъӕуайгӕнӕн федар мӕсуг дортӕй. Уӕдӕй фӕстӕмӕ, уоми цӕргӕй, Гогӕ адтӕй ӕхе барӕ, неке ин адтӕй хецау. Гогӕ ӕхуӕдӕг, уӕдта ӕ цӕуӕт ӕма цӕуӕти цӕуӕт ку фӕффулдӕр ӕнцӕ, уӕд уони фӕрци сӕ зӕнхитӕ дӕр раурух ӕнцӕ.
Донифарси гъӕумӕ Гогий цӕуӕт ӕрбахудтонцӕ цӕрунмӕ синхаг гъӕутӕй берӕ адӕм, кӕцитӕ сӕ гъӕуай дӕр кодтонцӕ, уӕдта син хъалон дӕр фистонцӕ.
М у г г ӕ г т ӕ: Кобегкатӕ, Хъанухътӕ, Хъабантӕ ӕма Найфонтӕ равзурдӕнцӕ Гогиййи фурттӕ Кобег, Хъанухъ, Хъабан ӕма Найфонӕй.
(Гагуати равзурди туххӕй аци таурӕхъ ниффинста Гутнати Феликс.

Гагуати муггаги равзурди туххӕй ес ӕндӕр хузи таурӕхъ дӕр. Еци таурӕхъ ба радзурдтонцӕ раздӕри Донифарси зилди гъӕуи цӕрӕг хестӕртӕн сӕ фулдӕртӕ.
Еу рагон рӕстӕги, дан, Донифарси зилдмӕ Ассийӕй кӕцӕйдӕр цауӕнгӕнгӕ ӕрбафтудӕнцӕ дууӕ ӕнсувӕри, уонӕй сӕ еу адтӕй Сата (хестӕр), иннӕ ба – Гагуа. Уоми еу рауӕн рамардтонцӕ саг ӕма ’й дӕлдӕр ӕндзӕр ӕрдозӕмӕ ӕрластонцӕ, байгъуд кодтонцӕ ӕма еци рауӕн ӕхсӕвӕ байзадӕнцӕ. Сӕумӕ ба ӕнсувӕртӕ сӕ алливарсмӕ фӕккастӕнцӕ, ӕма и бунат сӕ зӕрдӕмӕ бацудӕй. Хестӕр ӕнсувӕр Сата си ӕрцардӕй, и ӕрдози ном ба исхудта Лезгорӕ. Гагуа ба равзурста цӕрӕнбунатӕн Лезгорӕн ӕ хонсарӕрдиги – Мисигони ӕндзӕр. Донифарси гъӕу уой фӕсте ка иссӕй, еци бунат,
Сата ӕма Гагуа, цӕрӕн хӕдзӕрттӕ исаразтонцӕ, уӕдта уоститӕ ӕрхудтонцӕ, зӕнӕг дӕр син фӕззиндтӕй. Етӕ адтӕнцӕ Лезгор ӕма Донифарси гъӕутӕн сӕ фиццаг фиддӕлтӕ. Уонӕй уӕлдай ма гъӕути ӕрцардӕй ӕндӕр муггӕгтӕ дӕр, уони ба ӕрбахудтонцӕ цӕрунмӕ ӕндӕр (синхаг) гъӕутӕй. Етӕ сӕ гъӕуай кодтонцӕ ӕзнӕгтӕй, Гагуай цӕуӕтӕн ба ма донифарсӕгтӕ фистонцӕ хъалон дӕр.
Гагуай фурттӕ адтӕнцӕ: Гагу, Алий, Кобек, Найфон, Хоран ӕма Хъабан, уонӕй ба Донифарси гъӕуи равзурдӕй муггӕгтӕ: Гагуатӕ, Алийтӕ, Кобегкатӕ, Найфонтӕ, Хорантӕ ӕма Хъабантӕ.
Аци муггӕгтӕн Донифарси гъӕуи сӕ фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уони некебал гъуди кӕнуй, е раги адтӕй, ӕрцудӕй сӕбӕл берӕ цаутӕ. Адтӕй емини нез дӕр, еци незӕй дӕр муггӕгтӕй беретӕ рамардӕнцӕ, ӕндӕр цаутӕ дӕр сӕбӕл ӕрцудӕй.
(Гагуа ӕма Сата куд ӕрцардӕнцӕ Донифарси зилди, уой туххӕй радзурдтонцӕ 1991 анзи мартъий мӕйи, Донифарси раздӕри цӕргутӕ – Чиколай гъӕуккаг 88-анздзуд Хъамболти Хъасуни фурт Хъазибег ӕма Лескени гъӕуи цӕрӕг 73-анздзуд Бетрозти Хъаурбеги фурт Алибег).

Емини нези фӕсте ма Донифарси гъӕуи цӕргӕ ка байзадӕй, уони цӕуӕт, кенӕ ба цӕуӕти цӕуӕт ба адтайуонцӕ, нӕ республики сӕйраг архиви 1886-аг анзи ӕрфинстмӕ ка бахаудтӕй, еци адӕм.
Нур ба Гагуатӕ, Алийтӕ, Кобегкатӕ, Найфонтӕ, Хорантӕ ӕма Хъабанти муггӕгти туххӕй лӕмбунӕгдӕрӕй.
Гагуати Гагуйӕй ка исӕнтӕстӕй, етӕ адтӕнцӕ Савват (Сабан), Ӕхсар, Агӕбег ӕма Гибо.
Алийтӕ. Сӕ фиццаг фиддӕл адтӕй Гагуай фурт Алий, уомӕн ба – дууӕ фурти: Абисал ӕма Алий. Аци Алиййӕн дӕр – дууӕ фурти, дууемӕй дӕр адтӕнцӕ къуру ӕма къуӕдтитӕ (сӕ нӕмттӕ феронх ӕнцӕ).
Паддзахи ӕфсади ба Владикавкази службӕ кодтонцӕ Алий, уӕдта ӕ фурт Абисал.
Кобегкатӕ. Кобегка адтӕй Гагуай фурт, ӕ лӕги карӕни уосӕ ракурдта, ӕ фидӕй рахецӕн ӕй ӕма ӕ муггаг ӕхе номбӕл, Кобегкатӕбӕл, искодта. 1886 анзи Кобегкати муггаги адӕм адтӕнцӕ: Басиат ӕма ӕ фурт Хадзимӕт, Бузар ӕма ӕ дууӕ фурти Заурбег ӕма Мурзабег.
Фал Донифарси цӕргути «Бийнонти номхигъди» уӕхӕн финст цӕмӕ гӕсгӕ ӕрцудӕй, еци гъуддаг ба сбӕлвурд кӕнун не ’ссӕй нӕ бон.
1860-аг анзи Кобегкатӕй паддзахи ӕфсади Владикавкази горӕти службӕ кодтонцӕ: Гизо, Елбий, Хъӕзлӕу, Бӕтӕхъо ӕма Дзанхъӕлиц.
Елбийти муггаг дӕр равзурдӕй Кобегкати муггагӕй. Кобегкати Елбиййи фурт Заурбег ку ислӕг ӕй, уӕд ӕ муггаг ӕ фидӕ Елбиййи номбӕл искодта, Елбийтӕ, зӕгъгӕ. Уосӕ ракурдта Дӕллаг Нари гъӕуӕй Хуадонти кизги. Уомӕй Заурбегӕн исӕнтӕстӕй фондз фурти: Цӕппо, Гъуллӕ, Мӕхӕмӕт, Бадзай ӕма Гӕма. Уой фӕсте Заурбег Хуадонони ниууагъта ӕд сувӕллӕнттӕ, ӕма ин муггаги хестӕртӕ ракорун кодтонцӕ, Кобегкатӕмӕ ци идӕдз силгоймаг адтӕй, уой. Заурбеги фондз фурти сӕ мади фӕндонмӕ гӕсгӕ, райстонцӕ сӕ мади муггаг, Хуадонти ном, ӕма уотемӕй Донифарси гъӕуи дӕр фӕззиндтӕй Хуадонти муггаг.
Елбийти Заурбегӕн ба ӕ дуккаг уосӕй – Туйгъанти кизгӕй исӕнтӕстӕй дууӕ фурти: Тъӕбус (Америки рамардӕй) ӕма Тӕтай фидӕ (ӕ ном ин феронх ӕнцӕ). Тӕтайӕн ма адтӕй еу ӕнсувӕр Елберт, уӕдта хуӕрӕ Гуӕсӕнагъуӕ. Тӕта ӕма Елбертӕн Донифарси гъӕуи исӕнтӕстӕй цӕуӕт ӕма цӕуӕти цӕуӕт. Елбийтӕ дӕр берӕ рӕстӕги фӕццардӕнцӕ Донифарси гъӕуи, уӕдта етӕ дӕр фӕллигъдӕнцӕ Хъарадзаути гъӕумӕ (нури Хӕзнидонмӕ). Еуетӕ фӕллигъдӕнцӕ раздӕр, иннетӕ ба – 1926 ӕма 1930 ӕнзти.
Уотемӕй Гагуай фурт Кобегкати Кобегкай цӕуӕтӕй исӕнтӕстӕнцӕ Елбийтӕ ӕма Хуадонти муггӕгтӕ.
(Кобегкатӕ, Елбийтӕ ӕма Хуадонти муггӕгти равзурди хабӕрттӕ финст ӕрцудӕнцӕ 1991 анзи Хӕзнидони гъӕуи раздӕри цӕргутӕ – ӕнсувӕртӕ: Хуадонти Садуллӕ, Сулейман ӕма Александри таурӕхътӕмӕ гӕсгӕ).

Найфонтӕ. Найфонти фиццаг фидӕ Найфон дӕр адтӕй Гагуай фурттӕй сӕ еу. Найфонӕн ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал зонуй, фал си 1860-аг ӕнзти ба Владикавкази тугъдон гарнизони паддзахи ӕфсади службӕ кодтонцӕ: Хъасболат, Хамурзӕ, Алимӕрза, Мӕхӕмӕт, Амурхан ӕма Хадӕхцихъо.
Найфон берӕ рӕстӕгути фӕццардӕй Донифарси гъӕуи, уӕдта еу уӕхӕни ба ӕ цӕрӕнбунат ӕд бийнонтӕ раййивта медхонхи Гулӕри гъӕумӕ. Уоми Найфонти муггаги адӕми цард куд адтӕй, уой туххӕй ба Гулӕри гъӕуи цӕрӕг муггӕгти хабӕрттӕ ку финстан, уӕд радзурдтан.
Асетӕ. Асетӕ равзурдӕнцӕ Найфонти муггагӕй ӕма, дан, Гулӕри гъӕуӕй Найфони фурттӕй сӕ еу нӕуӕгӕй ӕрлигъдӕй Донифарсмӕ. Ами Калой-фурт зӕгъуй Асети муггаги туххӕй. Етӕ, дан, ӕрлигъдӕнцӕ Донифарси гъӕумӕ Гулӕрӕй.
Нӕ республики сӕйраг архиви Донифарси гъӕуи цӕргути ӕрфинсти бӕрӕггӕнӕнтӕмӕ гӕсгӕ, Асети муггагӕй финст ӕрцудӕнцӕ Донифарси «Бийнонти номхигъдти» 1886 анзи: Созо Демеши фурт – 86-анздзуд, Хъурман ӕма Куцук – Хадӕхцихъой фурттӕ, Аслӕнбег, Ибрӕгим ӕма Урусбий – Куцукки фурттӕ.
Асети муггаги адӕмӕй аци «Бийнонти номхигъдти» ка ’й, уонӕй сӕ еуетӕ финст ӕнцӕ нӕ республики сӕйраг архиви Найфонти муггагбӕл (Хадӕхцихъо ӕма ӕ фурттӕ Куцук ӕма Хъурман, Куцукки фурт Аслӕнбег).
Аци финститӕмӕ гӕсгӕ гъуди кӕнун ӕнгъезуй, зӕгъгӕ, аци адӕм раздӕр адтӕнцӕ Найфонтӕй, уой фӕсте ба иссӕнцӕ Асетӕй. Найфонти муггаг Асетӕбӕл цӕмӕ гӕсгӕ конд ӕрцудӕй, уой ба бӕлвурдӕй неке зонуй. (Ӕвӕдзи, дан, Асети фиццаг фиддӕли номмӕ гӕсгӕ). Таурӕхъгӕнӕг Асети Таймураз Батӕрбеги фурт уӕлдӕр финст гъудитӕбӕл арази ӕй.
Таймураз ма радзурдта, Асети адӕми идарддӕри цард куд адтӕй, уой туххӕй.
Мӕхӕмӕтӕн адтӕй ӕртӕ фурти: Алихан, Амурхан ӕма Тӕтӕрхъан. Мӕхӕмӕт ӕ фуртти хӕццӕ Донифарси гъӕуӕй фиццаг ралигъдӕй Хӕзнидонмӕ, уордигӕй ба – Уорсдонмӕ. Уорсдонӕй ба Мӕхӕмӕт ӕ фурттӕ Алихан ӕма Амурхани хӕццӕ фӕллигъдӕй Туркмӕ. Алиханӕн Турки исӕнтӕстӕй фурт Халис. Халис Турки ӕфсади адтӕй болкъон, куста устур бунӕтти. Ес ин дууӕ фурти. Етӕ дӕр Стамбули горӕти кӕнунцӕ бӕрнон куститӕ. Амурханӕн дӕр Турки исӕнтӕстӕй цӕуӕт, фал, еци цӕуӕт катӕ ӕнцӕ ӕма сӕ нӕмттӕ куд хуннунцӕ, уони ба неке зонуй. Амурхан ӕхуӕдӕг ба рамардӕй Турки бӕсти.
Хадӕхцихъойӕн Донифарси гъӕуи исӕнтӕстӕй дууӕ фурти Куцук ӕма Хъурман. Куцуккӕн ба исӕнтӕстӕй фурт Аслӕнбег. Аслӕнбег адтӕй Октябри революцибӕл архайӕг, ӕма ’й 1918-аг анзи уорсгвардионтӕ ниййауигътонцӕ.
Аслӕнбегӕн байзадӕй дууӕ фурти: Тазе ӕма Хадзисмел, уӕдта кизгӕ Верӕ (лӕгмӕ ӕрцудӕй Хъозитӕмӕ).
Аслӕнбеги фурт Тазейӕн дӕр исӕнтӕстӕй фурт Барис (рамардӕй), уӕдта цуппар кизги: Катя (лӕгмӕ ӕрцудӕй Хачиртӕмӕ), Надя (Бетрозтӕмӕ), Царицӕ (кӕсгонмӕ) ӕма Марицӕ (ӕрцудӕй Сӕбантӕмӕ).
Хъурманӕн исӕнтӕстӕй дууӕ фурти ӕма еунӕг кизгӕ. Ӕ фурттӕ адтӕнцӕ Сослӕнбег ӕма Батӕрбег. Сослӕнбег Донифарсӕй ралигъдӕй Дидийнатӕмӕ ӕма уоми рамардӕй, Батӕрбег ба – Лескенмӕ ӕма 1942 анзи Устур Фидибӕсти тугъди, немуцаг фашистти нихмӕ тохгӕй, ӕ цард равардта нӕ Райгурӕн бӕсти сӕрбӕл.
Асети иннӕ аули нӕмттӕ ба нин зӕгъӕг нӕ фӕцӕй, уомӕ гӕсгӕ ба син сӕ кой нӕ кӕнӕн.
(Асети муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕрӕг 65-анздзуд Асети Батӕрбеги фурт Таймурази таурӕхъмӕ гӕсгӕ. Муггаги равзурди базонуни туххӕй ма пайдагонд ӕрцудӕнцӕ нӕ республики Сӕйраг архиви финститӕ.

Хорантӕ. Хоранти муггаг дӕр равзурдӕй Донифарси гъӕуи Гагуати муггагӕй. Сӕ фиццаг фиддӕл, дан, адтӕй Хоран, Гагуай фурттӕй сӕ еу. Хоран ами уосӕ ракурдта, ӕ фидӕй рахецӕн ӕй, ӕ муггаг Хорантӕбӕл искодта. Уотемӕй Донифарси гъӕуи фӕззиндтӕй Хоранти муггаг.
Хоранӕн Донифарси гъӕуи исӕнтӕстӕй цӕуӕт ӕма цӕуӕти цӕуӕт. Еци цӕуӕт ӕма цӕуӕти цӕуӕт берӕ рӕстӕгути фӕццардӕнцӕ Донифарси гъӕуи, уӕдта фӕллигъдӕнцӕ будури гъӕутӕмӕ. Нӕ республики Сӕйраг архиви финст ӕнцӕ, Хорантӕй Владикавкази паддзахади ӕфсади ка службӕ кодта, уони нӕмттӕ. Етӕ адтӕнцӕ: Хоранти Хоран, Солтан, Мимболат, Хъасболат, Яндредухъ ӕма Айдарухъ.
Хоранти муггаги равзурди фӕдбӕл ма ес ӕндӕр таурӕхъ дӕр, радзурдта ӕй Дзӕуӕгигъӕуи горӕти цӕрӕг Хоранти Даукуййи фурт Осмӕн:
– Муггаги фиццаг фиддӕл Хоран адтӕй Ос-Бӕгъатӕри къабазӕй равзургӕ, Челей фурти фурт Мисикӕй ка исӕнтӕстӕй, уӕхӕн лӕг. Цардӕй Уӕллагири коми, Уӕллаг Унали. Хоранӕн уоми исӕнтӕстӕй еунӕг фурт Генардухъ, уомӕн ба адтӕй дууӕ фурти – хестӕр Айдарухъ, дуккаг фурти ном ба иронх ӕрцудӕй.
Айдарухъӕн Уӕллаг Унали исӕнтӕстӕй фондз фурти. Уоститӕ син ӕрхудта, фал фурттӕ дӕр ӕма кизгуттӕ дӕр еу анзи дӕргъи рамардӕнцӕ.
Айдарухъӕн зӕрондӕй ӕ хӕстӕгутӕ дуккаг хатт уосӕ ракорун кодтонцӕ, ӕма ин еци уосӕй исӕнтӕстӕй дууӕ фурти, хестӕри ном хундтӕй Нӕуӕг, дуккаг фурти ном ба некебал зонуй.
Нӕуӕг Уналӕй ӕрбалигъдӕй Дигори коммӕ ӕма ӕрцардӕй Донифарси гъӕуи. Исӕнтӕстӕй ин дууӕ фурти ӕма еу кизгӕ. Ӕ хестӕр фурт хундтӕй Аслӕнбег, и хуӕрӕ ӕма и ӕнсувӕри нӕмттӕ ба некебал гъуди кӕнуй.
Аслӕнбегӕн ба исӕнтӕстӕй фондз фурти: Цӕрай, Даукуй, Хадзимӕт. Сослӕнбег ӕма Темурхъан, уӕдта фондз кизги. Аслӕнбеги фурттӕ уоститӕ ӕрхудтонцӕ Донифарси гъӕуи, кизгуттӕ ба лӕгтӕмӕ ӕрцудӕнцӕ. Исӕнтӕстӕй син цӕуӕт: Цӕраййӕн – цуппар фурти ӕма цуппар кизги; Даукуййӕн – фараст фурти ӕма дууӕ кизги; Хадзимӕтӕн – фондз фурти ӕма еу кизгӕ; Сослӕнбегӕн – ӕртӕ фурти ӕма цуппар кизги; Темурхъанӕн ба – дууӕ фурти ӕма дууӕ кизги.
Сӕ фидӕ Аслӕнбег ку рамардӕй, уӕд ӕй байвардтонцӕ Донифарси гъӕуи, ӕ фурттӕ ба сӕ цӕрӕнбунат раййивтонцӕ Хутигъӕумӕ (нури Лескенмӕ).
Аслӕнбеги фурт Даукуй 1951 анзи Лескенӕй ӕ цӕрӕнбунат раййивта Нальчикмӕ ӕма 1967 анзи уоми рамардӕй.
1984 анзи Даукуййи фурттӕ Алибег, Осмӕн, Сулейман, Мустъафа, Мӕхӕмӕт ӕма Лазӕр Лескени гъӕуӕй фӕллигъдӕнцӕ ӕма уӕдӕй ардӕмӕ цӕрунцӕ Дзӕуӕгигъӕуи.
Хоранти муггагӕй равзурдӕнцӕ Сехинатӕ ӕма Ганати муггӕгтӕ. Сехинатӕ фиццаг цардӕнцӕ Кӕсӕги, Уозрекки гъӕуи, уой фӕсте ба си кадӕртӕ ӕрцардӕй Хутигъӕуи (Лескени).
Хорантӕй куд рахецӕн ӕй Ганати муггаг, уой туххӕй ба ес, куд зӕгъунцӕ уотемӕй, ӕцӕг хабар.
Хорантӕмӕ адтӕй киндзӕ, уомӕн райгурдӕй сувӕллон (биццеу). Уотӕ рӕхги ба ӕ лӕг рамардӕй, ӕма киндзӕ ӕ сувӕллони хӕццӕ ӕ цӕгатмӕ рандӕ ’й. Ӕ цӕгати еу къуар рӕстӕги ку рацардӕй, уӕд хӕдзари дууемӕй цӕргӕ байзадӕнцӕ. Мадӕ ӕ фурт уоми исгъонбӕл кодта. Ку ислӕг ӕй, уӕдта уосӕ ракурдта, фӕззиндтӕй ин цӕуӕт.
Синхонтӕ ӕма гъӕуккӕгтӕ хӕдзарӕмӕ Хорантӕ, кенӕ ба киндзи цӕгати муггаги номӕй нӕ дзурдтонцӕ, фал сӕмӕ дзурдтонцӕ силгоймаги, Ганаййи номӕй (Ганаййетӕмӕ исуайӕ, Ганаййетӕй ӕрдавӕ дзаумау..).. Уотемӕй Хоранти муггаг феронх ӕй, фал иссӕй Ганати муггаг. Сӕ цӕуӕт дӕр сӕхе Ганатӕбӕл ниффинстонцӕ, ӕма уони байзайӕггӕгтӕ дӕр абони дӕр ма еци муггаги ном хӕссунцӕ. Абони ма Ганати муггаги кӕстӕрти фӕндуй, цӕмӕй сӕ муггаг, раздӕр куд адтӕй, уотӕ Хорантӕбӕл конд ӕрцӕуа, Хорантӕ дӕр еци гъуддагбӕл арази ’нцӕ.
(Хоранти муггаги равзурди туххӕй дуккаг таурӕхъ радзурдта 1991 анзи Дзӕуӕгигъӕуи цӕрӕг 89-анздзуд Хоранти Даукуййи фурт Осмӕн).

Хъабантӕ. Хъабанти муггаги фиддӕл Хъабан дӕр адтӕй Гагуай фурт. Хъабан дӕр ӕ фидӕй ку рахецӕн ӕй, уӕд ӕ муггаг ӕхе номбӕл, Хъабантӕбӕл, искодта. Кӕсгутӕ ма кӕд гъуди кӕнунцӕ, Хъабанти муггаг ма адтӕй Тъӕпӕн Дигори Фӕрӕскъӕтти гъӕуи дӕр, ӕма, дан, еци Хъабантӕ Донифарси Хъабантӕн неци хӕстӕг ӕййафтонцӕ. Фӕрӕскъӕтти Хъабантӕ равзурдӕнцӕ Баделиатӕй, Донифарси Хъабантӕ ба – Гагуатӕй.
Донифарси гъӕуи цӕрӕг Хъабанти фиддӕлӕн ӕ фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уони некебал гъуди кӕнуй. Уонӕбӕл дӕр ӕрцудӕй берӕ цаутӕ (халери нез ӕма ӕндӕртӕ), фал си 1886 анзи ба ма цардӕнцӕ, халери незӕй ка фӕййервазтӕй, уони цӕуӕтӕй еу лӕг Генардухъ, Коциййи фурт ӕд бийнонтӕ.
Генардухъи цӕуӕт берӕ рӕстӕгути фӕццардӕнцӕ Донифарси гъӕуи, фӕстагмӕ исберӕ ’нцӕ ӕма фӕллигъдӕнцӕ будури гъӕутӕмӕ. Абони ба ма ӕ байзайӕггӕгтӕй кадӕртӕ цӕрунцӕ Хӕзнидони гъӕуи, уӕдта ма Иристони берӕ рауӕнти.
(Хъабанти муггаги хабӕрттӕ радзурдта 1991 анзи Чиколай гъӕуккаг, Донифарси гъӕуи раздӕри цӕрӕг 88-анздзуд Хъамболти Хъасуни фурт Хъазибег). 

Хъанухътӕ. Сӕ фиддӕл Хъанухъти муггагӕн адтӕй Гагуати Гагуй фурт Хъанухъ. Донифарси гъӕуи ӕ фидӕй ку рахецӕн ӕй, уӕд ӕ муггаг искодта ӕхе номбӕл, Хъанухътӕбӕл. Хъанухъӕн Донифарси гъӕуи исӕнтӕстӕй цӕуӕт ӕма цӕуӕти цӕуӕт, фал син сӕ нӕмттӕ ба некебал гъуди кӕнуй.
Нӕ республики Сӕйраг архиви Гагуай цӕуӕти хӕццӕ финст ӕнцӕ Донифарси Хъанухътӕй дӕр цалдӕр нӕлгоймаги. Финст ӕнцӕ Хъанухъ ӕма ӕ фурттӕ: Дзанбег, Азнаур, Къули, Бӕза ӕма Есе. Службӕ кодтонцӕ афицерти цинти Владикавкази паддзахи армий. Есей туххӕй ба ӕ номи фӕсте ес финст: «Цӕуй ибӕл дууинсӕй анзи, ес ин Кашнурзости кизгӕй (фиццаг уосӕй) дууӕ фурти: Хазбий ӕма Келемет, ӕ дуккаг уосӕй ба – Хъасболат, Хъамболат, Дзамболат ӕма Дзасарбег». Есейӕн ӕ номи фӕсте ба финст ес лигъд , зӕгъгӕ. Куд исбӕрӕг ӕй, уомӕ гӕсгӕ Есе паддзахи ӕфсади службӕ кӕнун нӕ бакумдта, тох кодта мӕгур адӕми сӕрбӕл паддзах ӕма ӕ чиновникти нихмӕ.
Хъанухъти муггагӕй 1886 анзи Донифарси гъӕуи цӕргути хӕццӕ ӕрфинстмӕ неке бахаудтӕй, уой агъонмӕ фӕллигъдӕнцӕ будури гъӕутӕмӕ. Адтӕй си уӕхӕнттӕ, кӕцитӕ фӕллигъдӕнцӕ Турки бӕстӕмӕ дӕр.
Донифарсаг Хъанухъти муггагӕй ма абони дӕр цӕргутӕ ес Чиколай гъӕуи, уӕдта ма нӕ Иристони ӕндӕр рауӕнти.
(Хъанухъти муггаги хабӕрттӕ радзурдта 1991 анзи Донифарси гъӕуи раздӕри цӕрӕг, Чиколай гъӕуккаг 88-анздзуд Хъамболти Хъасуни фурт Хъазибег).

Дамбегтӕ. Таурӕхъмӕ гӕсгӕ, Дамбегтӕн сӕ фиддӕл Дамбег адтӕй Уӕллагири комӕй, Цъӕййи гъӕуккаг, Дзалатӕй. Дзалай фуртӕн ӕ ном абони некебал гъуди кӕнуй. Цъӕййи гъӕумӕ ӕрбалигъдӕй Нармӕ хӕстӕг Гуркъумти комӕй. Дзала, дан, адтӕй, Хетӕгкати Хетӕгӕй ка равзурдӕй, уонӕн сӕ еу къабазӕй равзургӕ лӕг.
Дзалати ӕнсувӕртӕй сӕ еуемӕн Цъӕййи гъӕуи дууӕ уосемӕй исӕнтӕстӕй ӕртӕ фурти. Фиццаг уоси фурттӕ адтӕнцӕ: хестӕр – Сурхау, инней ном ба неке гъуди кӕнуй. Ӕ дуккаг уосӕй ба Дзалай фуртӕн исӕнтӕстӕй еунӕг фурт Диамбег (дигоронау – Дамбег) Плити хуӕрифурт.
Ӕнсувӕртӕ Сурхау ӕма Дамбег сӕ нӕмттӕмӕ гӕсгӕ сӕ муггӕгтӕ искодтонцӕ: Сурхау – Сурхаутӕбӕл, Дамбег ба – Дамбегтӕбӕл.
Диамбегӕн ӕ еу фурт Налухъ Уӕллагири коми кедӕр хӕццӕ фӕттоггин ӕй, ӕма ин уомӕ гӕсгӕ уордигӕй ледзгӕ ӕрцудӕй. Фӕллигъдӕй Дигори коммӕ ӕма ӕрцардӕй Донифарси гъӕуи.
Налухъбӕл еу къуар рӕстӕги ку рацудӕй Донифарси гъӕуи цӕргӕй, уӕд гъӕумӕ фӕззиндтӕй Уӕллагири комӕй еу ӕригон силгоймаг – Зӕнгиати кизгӕ. Ӕци кизгӕ ба агурдта, курд кӕмӕн адтӕй Цъӕййи гъӕуи, еци лӕги. Зӕнгиати кизгӕ Налухъӕн ракодта ӕ хабар: «Курд ци лӕгӕн адтӕн, еци лӕг Цъӕййи гъӕуи кедӕр хӕццӕ фӕттоггин ӕй, ӕма ин уордигӕй ледзгӕ ӕрцудӕй. Мӕнӕн неци фегъосун кодта ӕма кумӕ фӕллигъдӕй, уой бӕрӕг нӕ зонун. Ӕрӕги мин кадӕр загъта, Дигори коми, Донифарси гъӕуи, дан, ес цъӕййигъӕуккаг лӕхъуӕн, ӕма еци фӕдбӕл рацудтӕн мӕ лӕг агор Донифарси гъӕумӕ».
Зӕнгиати кизгӕ ӕ лӕг Донифарси гъӕуи не ’ссирдта, иссердта цъӕййигъӕуккаг ӕндӕр лӕхъуӕн – Дамбегти Налухъи ӕма уоци гъӕуӕй нӕбал раздахтӕй, цӕргӕ байзадӕй Налухъи хӕццӕ, куд ӕ уосӕ, уотӕ. Куд бӕрӕггонд ӕрцудӕй, уомӕ гӕсгӕ Дамбегти муггаги фӕлтӕртӕн Дамбеги фӕсте сӕ фиццаг фиддӕл адтӕй Налухъ, сӕ фиццаг мадӕ ба Уӕллагири комӕй Зӕнгиати кизгӕ (ӕ ном ин нӕ гъуди кӕнунцӕ).
Дамбегти Налухъӕн Зӕнгионӕй Донифарси гъӕуи исӕнтӕстӕй цуппар фурти: Хазбий, Хамӕзат, Мӕхӕмӕт (Бӕбӕт) ӕма Саламон. Уонӕн дӕр исӕнтӕстӕй цӕуӕт.
Фӕстагмӕ муггаги адӕм Донифарси гъӕуи нимӕдзӕй исберӕ ’нцӕ, сӕ еумӕйаг зӕнхитӕ син нӕбал фагӕ кодтонцӕ, ӕма си амал кӕмӕн фӕууидӕ, етӕ сӕ цӕрӕнбунӕттӕ Донифарси гъӕуӕй ӕййивтонцӕ будури гъӕутӕмӕ. Ледзун райдӕдтонцӕ (ХIХ-ХХ ӕности) Лескенмӕ, Хӕзнидонмӕ ӕма Чиколай гъӕутӕмӕ.
Абони ба Дамбегти хестӕрти фӕлтӕртӕ цӕрунцӕ Иристони берӕ гъӕутӕ ӕма горӕтти.
(Дамбегти муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕргутӕ 68-анздзуд Дзалати Андреййи фурт Геуӕргий ӕма 55-анздзуд Дамбегти Дзабой фурт Мусай таурӕхътӕмӕ гӕсгӕ. Муса ба сӕ муггаги равзурди ӕма муггаги адӕми хабӕрттӕ фегъуста Дамбегти хестӕртӕй – Агубекир, Асйат ӕма Фаризӕтӕй).

Дзоблатӕ. Дзоблатӕн фиццаг сӕ муггаги ном адтӕй Дзобелатӕй, цардӕнцӕ Гурдзий. Уоми кедӕр хӕццӕ фӕттоггин ӕнцӕ, ӕма си ӕртӕ ӕнсувӕремӕй ислигъдӕнцӕ Цӕгат Кавказмӕ. Ами си Курттати коми дууӕ ӕнсувӕри ӕрсабур ӕнцӕ, ӕртиккаг ӕнсувӕр ба бафтудӕй Дигоргоммӕ ӕма ӕрцардӕй Донифарси гъӕуи. Ӕрбаледзӕгӕн ӕ ном куд хундтӕй, уой некебал гъуди кӕнуй, фал ӕй хондзинан Дзобла. Дзобла Донифарси гъӕуи уосӕ ракурдта, ӕ муггаг ба ниууагъта Дзоблатӕбӕл (Дзобелтӕй Дзоблатӕ искодта) ӕма гъӕуи бундорон цӕрӕг иссӕй. Дзоблайӕн Донифарси гъӕуи фӕззиндтӕй цӕуӕт, цӕуӕти цӕуӕт, фал уонӕн дӕр, сӕ нӕмттӕ куд хундтӕнцӕ, уони дӕр хуарз некебал гъуди кӕнуй. Уонӕй ка исӕнтӕстӕй, уони цӕуӕт кенӕ ба цӕуӕти цӕуӕт финст ӕнцӕ нӕ республики Сӕйраг архиви 1886-аг анзи ӕрфинсти номхигъди. Етӕ ба адтӕнцӕ Мисости фурт Хъайтухъ – 100-анздзуд, Аслани фурт Сабангерий, Хъайсӕни фурт Басил, Гайсӕни фурттӕ Аслӕнбег ӕма Мӕжит, уӕдта Хереййи фурттӕ: Басил, Гуйман ӕма Гӕмӕти. Уонӕй ка исӕнтӕстӕй, етӕ ба адтӕнцӕ: Аслӕнбегӕн еунӕг фурт - Сабазгерий, уомӕн ба авд фурти: Абисал, Тико, Мухадзир, Сӕлафир, Хангерий, Гӕмӕрзӕ ӕма Саламон..
Басилӕн адтӕй ӕртӕ фурти: Тасо, Геуӕли ӕма Сӕлӕм. Гуйманӕн: Бӕдта, Ӕфсимайхуӕ ӕма Хъурман. Дзамболатӕн ба адтӕй: Дзабий, Батӕрбег ӕма Бӕза.
Дзоблати муггаги адӕм куд берӕгӕнгӕ цудӕнцӕ Донифарси гъӕуи, уотӕ си амал кӕмӕн фӕууидӕ, етӕ лигъдӕнцӕ будури пусулмон гъӕутӕмӕ, сӕ фулдӕр – Хӕзнидонмӕ, Лескен ӕма Чиколамӕ. Фӕстагдӕр ма, Дзоблатӕй Донифарси ка цардӕй, етӕ дӕр 1974 анзи фӕсте иннӕ гъӕуккӕгти хӕццӕ фӕллигъдӕнцӕ нӕ Иристони будури гъӕутӕ ӕма горӕттӕмӕ.
(Дзоблати муггаги равзурди цубур истори финст ӕрцудӕй 1991 анзи Донифарси гъӕуи раздӕри цӕрӕг 69-анздзуд Дзоблати Сӕлӕми фурт Аскери таурӕхътӕмӕ гӕсгӕ).

Дзодзатӕ. Донифарси гъӕумӕ Дзодзати муггаг кӕд ӕма цӕмӕ гӕсгӕ, уӕдта куд ӕрбафтудӕй, уой абони федарӕй некебал зонуй. Хестӕртӕй сӕ еуетӕ куд дзорунцӕ, уомӕ гӕсгӕ Дзодзатӕн сӕ фиццаг фиддӕл Донифарси гъӕумӕ ӕрбафтудӕй раги кӕддӕр Гурдзий бӕстӕй. Фал фулдӕр хестӕртӕ ба уобӕл нӕ арази кӕнунцӕ, зӕгъунцӕ, зӕгъгӕ, муггаг равзурдӕй Донифарси гъӕуи рагон алантӕй. Таурӕхътӕмӕ гӕсгӕ, Дзодзати муггаги фиццаг фиди ном хундтӕй Кермен. Кермен Донифарси гъӕуи цӕргӕй, ракурдта уосӕ Къумбулти гъӕуккаг Тахъазти кизги. Уомӕй ин исӕнтӕстӕй ӕртӕ фурти: Дзодза, Агко ӕма Хуасдзау, уӕдта еунӕг кизгӕ.
Хестӕр фурт Дзодзайӕн Дзадзати кизгӕй исӕнтӕстӕй дууӕ фурти ӕма дууӕ кизги: Хъубади, Хъаурбег, Насупхан, инней ном ба феронх ӕй.
Кермени дуккаг фурт Агкой уосӕ адтӕй Габети кизгӕ, ӕма син исӕнтӕстӕй дууӕ фурти: Тасо ӕма Тасолтан, уӕдта ӕртӕ кизги: Сӕлимӕт, Гуассӕ ӕма Киабӕ. Кермени ӕртиккаг фурт Хуасдзауӕн исӕнтӕстӕй еунӕг кизгӕ Минӕт. Хуасдзау ӕхуӕдӕг ба уой фӕсте хӕстӕг рӕстӕгмӕ фӕллигъдӕй Туркмӕ.
1886-аг анзи ӕрфинсти бӕрӕггӕнӕнтӕмӕ гӕсгӕ, Донифарси гъӕуи цардӕнцӕ Агка, ӕ фурт Тасо сӕ бийнонти хӕццӕ, уӕдта Дзодзай фурт Хъубади, е дӕр ӕ бийнонти хӕццӕ.
Дзодзатӕн сӕ муггаг конд ӕрцудӕй Кермени фурт Дзодзай номбӕл, Кермени цӕуӕтӕн Дзодза сӕ хестӕр ке адтӕй, уомӕ гӕсгӕ.
Донифарси Дзодзатӕн Кӕсӕги адтӕй искӕнгӕ ӕнсувӕртӕ: Даналти Сурхан, Анзор ӕма Сабдугерий. Етӕ адтӕнцӕ кӕсгон ӕлдари фурттӕ. Еци ӕртӕ ӕнсувӕри сӕхемӕ енцегӕн ӕрбакодтонцӕ Донифарси гъӕуӕй Дзодзати Кермени фурти фурт Агкой биццеуи ӕхсӕзанздзудӕй, фӕцӕй сӕмӕ, дууадӕс анзи йбӕл цалдӕн исӕнхӕст ӕй, уӕдмӕ. Уой фӕсте ба биццеуи равардтонцӕ ӕ фидӕн, кӕрӕдземӕн ба муггӕгтӕ хуарздзийнадӕ балӕвар кодтонцӕ. Даналтӕ сӕ енцег биццеу ӕма биццеуи мадӕн равардтонцӕ къахӕй сӕрмӕ фӕлуст. Дзодзатӕ ба син балӕвар кодтонцӕ сӕдӕ сӕри листвонс. Уӕдӕй фӕстӕмӕ дууӕ мугтаги – кӕсгон Даналтӕ ӕма дигорон Дзодзатӕ – кӕрӕдзей хӕццӕ цӕрунцӕ лимӕн ӕма уарзонӕй.

Дзодзати муггаги адӕм Донифарси гъӕуи фӕстагмӕ фӕффулдӕр ӕнцӕ, сӕ еумӕйаг зӕнхитӕ син нӕбал фагӕ кодтонцӕ. Уомӕ гӕсгӕ ба сӕ цард исзин ӕй, ӕма си амал кӕмӕн фӕууидӕ, етӕ лигъдӕнцӕ будури гъӕутӕмӕ. Беретӕ си фӕллигъдӕнцӕ Лескенмӕ, уӕдта ма Иристони ӕндӕр рауӕнтӕмӕ дӕр.
(Дзодзати муггаги равзурди цубур истори финст ӕрцудӕй 1991 анзи Лескени гъӕуи раздӕри цӕрӕг 73-анздзуд Дзодзати Тӕкъай фурт Назири таурӕхътӕмӕ гӕсгӕ). 

Дзиратӕ ӕма Фӕдантӕ. Муггаги хестӕртӕ дзорунцӕ, зӕгъгӕ, дан, Хутъӕс, Хъиргъу, Къостан, Гуаццау ӕма Фӕдан адтӕнцӕ ӕнсувӕртӕ, еу фиди фурттӕ. Сӕ фидӕ Дзира раги кӕддӕр Донифарси гъӕумӕ ӕрбафтудӕй Ассийӕй. Дзиратӕ сӕхе нимайунцӕ, Гагуати фӕсте фиццагдӕр ка ӕрцардӕй Донифарси гъӕуи, уонӕй.
Дзирати ӕнсувӕртӕ Донифарси гъӕуи цардӕнцӕ лимӕн ӕма уарзонӕй, хъиамӕт кодтонцӕ ӕма сӕхе дардтонцӕ. Фал еухатт сӕ еу ӕнсувӕр Хутъӕс сӕ гъӕуккаг Хъанухътӕй рамардта лӕг.
Уомӕ гӕсгӕ ба ӕнсувӕртӕн Донифарси гъӕуӕй ледзгӕ ӕрцудӕй. Хутъӕс, Хъиргъу ӕма Къостан фӕллигъдӕнцӕ Уӕллагири коммӕ, Згидмӕ. Зӕронд Гуаццау ӕма ӕригон Фӕдан ба бал сӕхе бафснайдтонцӕ гъӕуи кӕмӕдӕр. Фал сӕ Хъанухътӕ ку базудтонцӕ, уӕд сӕ марунмӕ гъавтонцӕ, ӕма син Гуаццау загъта: «Мӕнӕй ӕ тог ка есуй, етӕ далӕ нӕ хӕрӕг рарӕхуайӕнтӕ ӕма уомӕй тог райсӕнтӕ». Еци загъди фӕдбӕл Хъанухътӕ сӕ сӕрмӕ нӕбал ӕрхастонцӕ Гуаццау ӕма сувӕллон-биццеу рамарун. Уотемӕй Дзирати Гуаццау ӕма Фӕдан байзадӕнцӕ цӕргӕ Донифарси гъӕуи. Ӕрмӕст син сӕ цӕрӕнбунат ба раййевун кодтонцӕ гъӕуи ӕндӕр рауӕнмӕ, «сӕ цӕсти рӕбунӕй еуварсдӕр».
Ӕнсувӕртӕ – Хутъӕс, Хъиргъу ӕма Къостан – цӕйбӕрцӕ рацардӕнцӕ Уӕллагири коми лигъдӕй, уой неке зонуй, фал еууӕхӕни ӕртемӕй дӕр Згидӕй раздагъдӕнцӕ Хъанухъти сосӕггӕй Дигори коммӕ, ӕма Хъиргъу ӕрцардӕй Уӕхъӕци гъӕуи, Къостан ба, куд пусулмон, уотӕ ӕрцардӕй Дзинагъай гъӕуи. Хутъӕс ба фӕллигъдӕй Кӕсӕгмӕ, Аргуданмӕ, ӕма уоми Хутъӕсти муггаг нийвулун кодта.
Гуаццауӕй уӕлдай ӕнсувӕртӕ сӕ нӕмттӕмӕ гӕсгӕ сӕ муггӕгтӕ искодтонцӕ ӕма фӕззиндтӕнцӕ муггӕгтӕ: Уӕхъӕци гъӕуи – Хъиргъутӕ, Дзинагъай – Къостантӕ, Донифарси гъӕуи ба – Фӕдантӕ, Гуаццау ба ӕ муггаг ниууагъта ӕ фиди номбӕл, – Дзиратӕбӕл.
Ес ма еу хабар Дзирати муггаги туххӕй. Ӕнсувӕртӕ ку фӕттоггин ӕнцӕ, уӕд, дан, уой фӕсте Дзиратӕй кадӕртӕ сӕ муггаг ниффинстонцӕ Дзерантӕбӕл. Уотӕ ке адтӕй, уомӕн ес ӕвдесӕн: 1886 анзи Донифарси гъӕуи цӕргути ӕрфинст. Еци ӕрфинсти Дзирати Сабазгерий ӕма Хадзеумар, Дзидай фурттӕ, уӕдта Бада-Хадзи, Беппаййи фурт финст ӕнцӕ Дзерантӕбӕл. Фал, дан, тоггини фӕдбӕл сӕ еуетӕ хӕстӕг рӕстӕгмӕ фӕллигъдӕнцӕ Ӕридонмӕ ӕма уоми сӕ муггаги ном хастонцӕ ӕма абони дӕр хӕссунцӕ Дзерантӕбӕл. Донифарси гъӕуи си ка байзадӕй цӕргӕ, етӕ ба хастонцӕ ӕма хӕссунцӕ сӕ муггаг Дзирати номбӕл.
Нур ба Дзиратӕ ӕма Фӕданти муггӕгти туххӕй лӕмбунӕгдӕрӕй.
Дзиратӕ. Гуаццауӕн исӕнтӕстӕй фурт Беппа, уомӕн ба ӕртӕ фурти: Баде-Хадзи, Дзида-Хадзи ӕма Геуӕли. Баде-Хадзийӕн ба адтӕй дууӕ фурти: Бӕзе ӕма Мӕхӕмӕт. Сӕ дууӕ дӕр фӕллигъдӕнцӕ Чиколай гъӕумӕ. Бӕзейӕн фурт не ’сӕнтӕстӕй, исӕнтӕстӕй ин ӕрмӕст кизгуттӕ. Мӕхӕмӕт ба Чиколайӕй фӕллигъдӕй Кӕсӕгмӕ.
Беппай дуккаг фурт Дзида-Хадзийӕн цӕуӕтӕй ка исӕнтӕстӕй, уой абони цӕргутӕй неке зонуй, еуетӕ ба дзорунцӕ, зӕгъгӕ, ин уосӕ дӕр нӕ адтӕй. Беппаййи ӕртиккаг фурт Геуӕлийӕн исӕнтӕстӕй фурт Бӕбӕт, уомӕн ба – Дзигъи, Огъуллу, Налухъ ӕма Хасан, уӕдта еунӕг кизгӕ Китӕ.
Фӕданти муггаги туххӕй. Ӕнсувӕрти кӕстӕр Фӕдани исгъонбӕл кодта сӕ хестӕр – Гуаццау. Фӕдан ку ислӕг ӕй, уӕд е дӕр уосӕ ӕрхудта, ӕ муггаг ӕхе номбӕл искодта, Фӕдантӕ, зӕгъгӕ, ӕма уотемӕй Донифарси гъӕуи фӕззиндтӕй Фӕданти муггаг.
Фӕдани фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй, фал, сӕ цӕуӕтӕй ка исӕнтӕстӕй, уонӕй сӕ еуей ба хестӕрти хабӕрттӕмӕ гӕсгӕ, зонунцӕ, ӕ ном, дан, хундтӕй Болӕт. Болӕтӕн ма адтӕй ӕнсувӕр, фал ин ӕ ном неке гъуди кӕнуй.
Болӕтӕн исӕнтӕстӕй дууӕ фурти: Дики ӕма Дзандар, ке ном нӕ зонунцӕ, уомӕн ба – Денгиз.
Дикийӕн исӕнтӕстӕй дууӕ фурти: Бихи ӕма Суббо, Дзандарӕн ба – цуппар фурти: Афӕхъо (Губула), Хъасун, Агубекир ӕма Даукуй.
Денгизӕн ба исӕнтӕстӕй еунӕг фурт Сланбег ӕма ӕртӕ кизги. Кизгуттӕ лӕгтӕмӕ ӕрцудӕнцӕ: сӕ еу – Дзодзатӕмӕ, иннӕ – Бетрозтӕмӕ, ӕртиккаг ба – Гегкити Даукуймӕ.
Дики, Дзандар ӕма Денгизи фуртти цӕуӕт ӕма цӕуӕти цӕуӕт ӕнцӕ Фӕданти муггаги абони фӕлтӕрти хӕстӕгдӕр фиддӕлтӕ, сӕ фӕлтӕртӕ ба абони цӕрунцӕ нӕ Иристони гъӕутӕ ӕма горӕтти.
Муггӕгти фӕлтӕртӕ зонунцӕ, Дзиратӕ, Хъиргъутӕ, Къостантӕ ӕма Кӕсӕги Хутъӕстӕ, уӕдта ирон Дзерантӕ хӕстӕг ӕрвадтӕлтӕ, еу фидӕ ӕма мадӕй равзургӕ ӕнсувӕрти байзайӕггӕгтӕ ке ’нцӕ, еци ӕцӕгдзийнадӕ.
Кӕд Донифарси гъӕуи еугур цӕргутӕ дӕр ӕмбарӕ адтӕнцӕ, уӕддӕр Гагуатӕй равзургӕ муггӕгтӕй сӕ еуетӕмӕ фӕстаг рӕстӕгути зиннун байдӕдта хъумайӕгтӕ ӕма уездӕнттӕ. Сӕ фиццаг уостити цӕуӕт нимадтонцӕ уездӕнттӕбӕл, дуккаг уостити цӕуӕт ба – хъумайӕгтӕбӕл. Хъумайӕгтӕ адтӕнцӕ уездӕнтти дӕлбарӕ, нимадтонцӕ сӕ сӕ косгутӕбӕл.
Гуаццауи фурт Баппай, уой фурт Дзида-Хадзий фӕрци 1858 анзи нийхалдӕй Донифарсӕн еци фӕткӕ. Уӕдӕй фӕстӕмӕ, дан, Донифарси нӕбал адтӕй хъумайӕгтӕ, еугур цӕргутӕ дӕр иссӕнцӕ ӕмхузӕнттӕ.
Дзинагъай гъӕуи цӕргутӕ киристон дин ку райстонцӕ, уӕд син сӕ мӕзгит Донифарси гъӕумӕ раласта аци Дзида-Хадзи Хъанухъти Есей хӕццӕ, мӕзгити куст дӕр Донифарси гъӕуи фиццагидӕр арӕзт ӕрцудӕй Дзида-Хадзий фӕрци.
(Дзиратӕ ӕма Фӕданти муггӕгти равзурди цубур истори финст ӕрцудӕй 1991 анзи 90-анздзуд Хӕзнидони гъӕуи цӕрӕг Фӕданти Афӕхъой (Губутай) ӕма Чиколай гъӕуи цӕргутӕ 67-анздзуд Дзирати Дигъий фурт Ехья, уӕдта 64-анздзуд Дзирати Налухъи фурт Анзори таурӕхътӕмӕ гӕсгӕ).

Кочкионтӕ. Кочкионти муггаг кӕд ӕма куд фӕззиндтӕй Донифарси гъӕуи, уой хабар бӕлвурдӕй неке зонуй абони цӕргутӕй. Сӕ хестӕртӕй еуӕй-еуетӕ ӕнгъӕл ӕнцӕ, цума сӕ фиццаг мадӕ Къочити муггагӕй адтӕй ӕма, дан, мади муггаги номмӕ гӕсгӕ сӕ муггаг иссӕй Кочкионтӕй. Фал еци гъуддаг кӕронмӕ бӕрӕггонд нӕма ӕрцудӕй. Кочкионтӕ ӕма Хъизинти Донифарси цӕргутӕ хонунцӕ хӕстӕг ӕрвадтӕлтӕбӕл, фал, кутемӕй ӕрвадтӕлтӕ ӕнцӕ, уой дӕр неке зонуй.
Кочкионти хестӕртӕ ма гъуди кӕнунцӕ, сӕ фиццаг фиддӕлтӕй сӕ еу Цӕрай ке хундтӕй, уой. Уомӕн ӕ фидӕ, уӕдта уой фидӕ катӕ адтӕнцӕ, уони дӕр нӕ зонунцӕ.
Кочкионти Цӕраййӕн ӕ уосӕ адтӕй Хъӕбӕлоти кизгӕ. Уомӕй ин исӕнтӕстӕй еунӕг фурт Нӕуӕг. Нӕуӕги цӕуӕт ба адтӕнцӕ дууӕ фурти: Тазӕрет ӕма Тазе, уӕдта еунӕг кизгӕ Сахар (лӕгмӕ ӕрцудӕй Махъотӕмӕ).
Тазей уосӕ адтӕй Дзодзати кизгӕ, фал ин цӕуӕт ба не ’сӕнтӕстӕй. Тазӕретӕн ба Тускъати кизгӕй исӕнтӕстӕй еуӕндӕс сувӕллони: авд фурти ӕма цуппар кизги. Фурттӕй ма байзадӕй цӕргӕ цуппар: Мӕхӕмӕт, Сулейман, Сослӕнбег ӕма Ахъберди; иннӕ ӕртӕ ба ӕригонӕй рамардӕнцӕ. Аци цуппар ӕнсувӕрей цӕуӕт ба абони цӕрунцӕ Дзӕуӕгигъӕуи ӕма ма Иристони ӕндӕр гъӕути дӕр.
(Кочкионти муггаги равзурди хабар финст ӕрцудӕй 1991 анзи Дзӕуӕгигъӕуи цӕрӕг 78-анздзуд Кочкионти Тазӕрети фурт Ахъбердий таурӕхъмӕ гӕсгӕ).

Къолотӕ. Аци муггаги хестӕртӕ куд дзорунцӕ, уомӕ гӕсгӕ Донифарси гъӕуи цӕрӕг Къолотӕн сӕ фиццаг фиддӕл адтӕй Къоло, цардӕй Гурдзий. Къоло уоми раскъафта гурдзиаг кизгӕ ӕма ’й ӕдасдӕрӕн рахаста Дигори коммӕ, Донифарси гъӕумӕ.
Донифарси гъӕуи цӕргӕй син исӕнтӕстӕй фараст фурти. Етӕ ку исустуртӕ ’нцӕ, уӕд сӕ фиди номбӕл, Къолотӕ, зӕгъгӕ, сӕ муггаг искодтонцӕ.
Дууӕ ӕнсувӕри си Донифарсӕй фӕллигъдӕнцӕ Цӕцӕн-Мӕхъӕлмӕ, уоми кӕцидӕр гъӕуи ӕрцардӕнцӕ, бийнонти хецӕуттӕ иссӕнцӕ, ӕма си фӕззиндтӕй Къолоти муггаг.
Къолой иннӕ авд фурти цӕргӕ байзадӕнцӕ Донифарси гъӕуи, етӕ дӕр уоститӕ ракурдтонцӕ ӕма бийнонти хецӕуттӕ иссӕнцӕ, цӕуӕт син фӕззиндтӕй, ӕма хецӕнтӕй цардӕнцӕ Донифарси гъӕуи.
Къолойӕн ӕ еу фурти ном хундтӕй Габо, е ’ннӕ ӕхсӕз фурти нӕмттӕ, уӕдта, уонӕн сӕ фиццаг цӕуӕт катӕ адтӕнцӕ, уони ба таурӕхъгӕнӕг дӕр ӕма муггаги иннӕ хестӕртӕ дӕр нӕ зонунцӕ. Зонунцӕ ма рагон таурӕхътӕмӕ гӕсгӕ Габой, уӕдта, уомӕн ӕ цӕуӕти цӕуӕтӕй ка исӕнтӕстӕй, уони.
Габойӕн Донифарси гъӕуи исӕнтӕстӕй фурт Гугу, уомӕн ба – ӕртӕ фурти: Гасарбег (Сосланихъо), Дзахо ӕма Дзӕрӕхмӕт.
Аци ӕнсувӕртӕ Къолоти Габой аулӕн адтӕнцӕ Габой фӕсте сӕ фиццаг фиддӕлтӕ.
Адтӕй ма Къолотӕмӕ Донифарси гъӕуи еу лӕг – Басил, фал Къолой ӕхсӕз фуртемӕй кӕци фурт адтӕй, уой ба абони цӕргутӕй неке зонуй.
Гасарбег ӕма Дзахо сӕ бийнонти хӕццӕ сӕ цӕрӕнбунат Донифарси гъӕуӕй раййивтонцӕ 1886 анзи фӕсте Лескенмӕ, Дзӕрӕхмӕт ба ма байзадӕй цӕргӕ ӕ бийнонти хӕццӕ Донифарси гъӕуи. Дзӕвгарӕ ма си фӕццардӕнцӕ, уӕдта Дзӕрӕхмӕти аул дӕр фӕллигъдӕнцӕ Лескени гъӕумӕ.
(Къолоти муггаги равзурди цубур истори финст ӕрцудӕй 1991 анзи 62-анздзуд Дзӕуӕгигъӕуи цӕрӕг Къолоти Мӕхӕмӕти фурт Харуми таурӕхътӕмӕ гӕсгӕ).

Къочитӕ. Рагон таурӕхътӕмӕ гӕсгӕ, дан, Къочитӕ, Салхъазантӕ, Боцитӕ, Барахътӕ ӕма Нанитӕ адтӕнцӕ хӕстӕг ӕрвадтӕлтӕ, еу артӕй ка байурста, уӕхӕн ӕнсувӕртӕ. Муггӕгтӕ ба, дан, равзурдӕнцӕ Хъалӕгати муггагӕй. Фӕстаг рӕстӕг ӕнсувӕртӕй кадӕртӕ цардӕнцӕ Уӕллагири коми, Мизури. Уордигӕй цӕмӕдӕр гӕсгӕ Салхъазан ӕма Къочитӕй еу лӕг ӕрбалигъдӕнцӕ Дигори коммӕ, ӕма Салхъазан ӕрсабур ӕй цӕрунмӕ Гӕлиати, Цирухси гъӕуи, Къочий-фурт ба – Донифарси гъӕуи. Еци гъӕути ракурдтонцӕ уоститӕ ӕма бийнонти хецӕуттӕ иссӕнцӕ. Салхъазани фурт ӕ муггаг искодта Салхъазантӕбӕл, Къочий-фурт ба ’й ниууагъта ӕхе муггаг Къочитӕбӕл. Уотемӕй фӕззиндтӕнцӕ муггӕгтӕ: Гӕлиати гъӕуи – Салхъазанти муггаг, Донифарси гъӕуи ба – Къочити муггаг.
Салхъазанӕн Гӕлиати гъӕуи цӕуӕтӕй ка исӕнтӕстӕй, уони хабар уодзӕнӕй фӕстагдӕр финст Гӕлиати гъӕуи цӕргути хӕццӕ. 
Къочий-фурт ба Донифарси гъӕуи устур муггаг не ’ссӕй, ӕ ном куд хундтӕй, уӕдта, ӕ фиццаг цӕуӕт катӕ адтӕнцӕ, уони дӕр абони цӕргутӕй некебал гъуди кӕнуй, ка сӕ зудтайдӕ, етӕ ба абони ӕгаси нӕбал ӕнцӕ.
Нӕ республики Сӕйраг архиви 1886 анзи ӕрфинстити бӕрӕггӕнӕнти «Бийнонти хигъди» Къочити бӕсти финст ес Коцитӕ, зӕгъгӕ, фал, дан, Донифарси Коцитӕй неке некӕд цардӕй, сӕ муггаг раст финст не ’рцудӕй, етӕ адтӕнцӕ Къочитӕ. 1886 анзи ӕрфинсти хигъди финст ӕнцӕ: Адулгерий Мусай фурт, Геуӕли, Уосмӕн ӕма Туйгъан Хамӕзай фурттӕ; уӕдта Хакъйассӕ Бабӕти фурт.
Аци ӕнсувӕртӕн дӕр Донифарси гъӕуи адтӕй фурттӕ ӕма кизгуттӕ. Фӕстагмӕ фӕффулдӕр ӕнцӕ, ӕма етӕ дӕр иннӕ гъӕуккӕгти хузӕн сӕ гъӕу ниууагътонцӕ ӕма фӕллигъдӕнцӕ будури гъӕутӕмӕ: Чиколамӕ, Киристонгъӕумӕ ӕма ма Иристони ӕндӕр гъӕутӕ ӕма горӕттӕмӕ .
(Къочити муггаги равзурди хабар радзурдта 1991 анзи Хӕзнидони гъӕуи цӕрӕг 90-анздзуд Фӕданти Афӕхъо Донифарси раздӕри гъӕуккаг).

Нафитӕ. Аци муггаги равзурди туххӕй раздӕр финстан, Устур-Дигори гъӕути муггӕгтӕ ку нимадтан, уӕд. Таурӕхътӕмӕ гӕсгӕ, бӕрӕггонд ӕрцудӕй, Нафитӕ, Гӕтдзитӕ ӕма Тетцойтӕ еу артӕй байуаргӕ ӕнсувӕртӕ ке адтӕнцӕ, еци гъуддаг. Устур-Дигори коммӕ ба ӕрбафтудӕнцӕ Ассийӕй. Гӕтдзитӕ цӕргӕ байзадӕнцӕ Устур-Дигори гъӕуи, Тетцойтӕ фиццаг фӕллигъдӕнцӕ Гулӕри коммӕ, Нӕуӕггъӕумӕ, уордигӕй ба дзӕвгарӕ фӕстӕдӕр Чикола ӕма Киристонгъӕумӕ. Нафитӕй ба еу хъаун фӕллигъдӕй медкоми Ӕхсӕргинмӕ, иннӕ ба – Донифарси гъӕумӕ.
Донифарси Нафитӕ дзӕвгарӕ рӕстӕгутӕ фӕццардӕнцӕ, уӕдта, се ’рвадтӕлтӕ Ӕхсӕргинӕй сӕ цӕрӕнбунат Секери гъӕумӕ ку раййивтонцӕ, уӕд, дан, сӕ фидӕ Илас дӕр ӕ бийнонти хӕццӕ Донифарсӕй фӕллигъдӕй Секери (нури Ново-Урух) гъӕумӕ.
Устур-Дигорӕ ӕма Донифарси гъӕути Нафити муггаги фӕлтӕртӕн Нафи адтӕй сӕ фиццаг фиддӕл.
Тинатӕ. Аци муггаг куд фӕззиндтӕй Дигоргоми Донифарси гъӕуи, уой туххӕй ес дууӕ рагон таурӕхъи. Фиццаг таурӕхъмӕ гӕсгӕ, Тинати муггаг равзурдӕй гурдзиаг Тинашвилити муггагӕй. Еу гурдзиаг лӕг, ӕ муггаг Тинашвили, арӕх цудӕй ӕфцӕгбӕл Гурдзийӕй Донифарси гъӕумӕ (цилле, хъумац, силгоймаги сӕридарӕс, аллихузон хӕлттӕ ӕма ӕндӕртӕ ӕййивта тиллӕгбӕл). Донифарси гъӕуи балимӕн ӕй Хъабантӕй еу лӕги хӕццӕ, ӕма ӕ алли ’рбацуди дӕр ӕ фусун уидӕ еци лӕги хӕдзари. Къуар рӕстӕги фӕццардӕй, куд сӕхе бийнойнаг, уотӕ. Фал, дан, еу уӕхӕни ба гурдзиаг ӕма Хъабанти бийнонти ӕхсӕн рауадӕй устур хъаугъатӕ, хилтӕ. Цӕмӕ гӕсгӕ фӕххилӕ ’нцӕ, еци гъуддаг некебал зонуй, еуӕй-еуетӕ ма зонунцӕ уой, ӕма, гурдзиаг хъӕбӕр бафхуардта Хъабанти...
Хъабантӕ адтӕнцӕ уездӕнттӕй, ӕлдареуӕг кодтонцӕ Донифарси гъӕуи ӕма гурдзиаги ӕфхуӕрд сӕ сӕрмӕ нӕ хастонцӕ, уомӕ гӕсгӕ ба ’й рамаруни унаффӕ искодтонцӕ. Уой фӕсте аци унаффӕ раййивтонцӕ, загътонцӕ: «Ӕ зӕрдӕ хъӕбӕрдӕр цӕмӕй фӕрреса, уой туххӕй ин ӕ сувӕллӕнттӕ радавӕн». Куд исунаффӕ кодтонцӕ, уотӕ бакодтонцӕ, радавтонцӕ ин ӕ дууӕ сувӕллони – кизгӕ ӕма биццеу. Ӕрбахастонцӕ сӕ гъӕумӕ ӕма сӕ сосӕггай сӕхе хӕдзари уӕрми дардтонцӕ. Уонӕмӕ исирӕзтӕнцӕ, кизги киндздзон иссӕй. Хӕдзари хецауи уосӕ ку рамардӕй, уӕд Хъабани-фурт исунаффӕ кодта и кизги ӕхецӕн уосӕ искӕнун. Кизги ’нсувӕр дӕр балӕдӕрдтӕй еци гъуддаг ӕма, цӕмӕй ма бахъор кодтайдӕ ӕ хуӕри Хъабани-фуртмӕ лӕгмӕ ӕрцӕуни туххӕй, уомӕ гӕсгӕ ’й Мӕздӕгмӕ фӕлластонцӕ ӕма ’й уоми кӕмӕндӕр рауӕйӕ кодтонцӕ.
Гурдзиаг кизгӕ фиццаг нӕ арази кодта Хъабанти зӕронд лӕгмӕ ӕрцӕун. Фал ин ӕрӕгиау ба исарази ӕй. Арази ба ин иссӕй, ци цӕуӕт син исӕнтӕстайдӕ, уони Хъабантӕбӕл ке нӕ ниффинстайуонцӕ, фал кизги муггагбӕл, Тинашвилитӕбӕл, уомӕ гӕсгӕ. Лӕгмӕ ймӕ ’рцудӕй ӕма цардӕнцӕ. Исӕнтӕстӕй син дууӕ биццеуи ӕма еу кизгӕ. Фурттӕ еу минкъий косунгъон ку фӕцӕнцӕ, уӕд хӕдзари куститӕ ӕнхӕст кодтонцӕ. Сӕ хуӕрӕ ба ма адтӕй минкъий, дзедзедай.
Еубон, дан, мадӕ ӕ сувӕллон будурмӕ рахаста авдӕни ӕма карста ӕхсирфӕй хуар, сувӕллон ба ӕд авдӕнӕ адтӕй хуми кӕрони, е ’нгас имӕ дардта Хъабанти сахъатгун (къулух) кизгӕ.
Уӕд еуафони еци бон хумӕмӕ фӕззиндтӕнцӕ Хъабантӕй дууӕ бӕхгини ӕма и сувӕллон (кизги) авдӕни ку рауидтонцӕ, уӕд си сӕ еу авдӕнӕй сувӕллон фелваста ӕма дзоруй: «А ба ма нин ци ’й?» – зӕнхӕбӕл ӕй ниццавта, ӕма и сувӕллон фӕммардӕй.
 Фурттӕ исустуртӕ ’нцӕ, кустонцӕ Хъабантӕн. Фал сӕ муггаг ниффинсун ба Хъабантӕбӕл нӕ бауагътонцӕ, ниффинсун ӕй кодтонцӕ сӕ мади муггагбӕл, Тинашвилитӕбӕл, ӕрмӕст ӕнӕ «швили» – Тинатӕбӕл. Уотемӕй Донифарси гъӕуи фӕззиндтӕй Тинати муггаг. Еци дууӕ ӕнсувӕри Тинати фӕлтӕртӕн адтӕнцӕ сӕ фиццаг фиддӕлтӕ.
(Тинати муггаги равзурди туххӕй таурӕхъ финст ӕрцудӕй 1991 анзи. Хӕзнидони гъӕуккаг 59-анздзуд Тинати Гадзауи фурт Хӕмици дзубандитӕй, е ба таурӕхъ фегъуста ӕ фидӕ 90-анздзуд Гадзауӕй).

Дуккаг таурӕхъмӕ гӕсгӕ ба, Тинати муггаг равзурдӕй Гӕлӕути мугтагӕй. Еци муггагӕй кадӕр ХVIII ӕноси райдайӕни кӕмидӕр Гурдзий хуӕнхаг гъӕуи балхӕдта биццеу ӕма ’й сӕхемӕ исгъонбӕл кодта, уонӕмӕ ислӕг ӕй. Гурдзиаг кизгӕ ин ракурдтонцӕ, ӕма ин исӕнтӕстӕй цӕуӕт. Еци цӕуӕтӕй сӕ еуетӕ сӕ муггаг ниффинстонцӕ Гӕлӕутӕбӕл, иннетӕ ба – Тинатӕбӕл (ӕвӕдзи, ӕ номмӕ гӕсгӕ). Уой фӕсте, дан, Гӕлӕутӕ фӕллигъдӕнцӕ Мӕздӕгмӕ, Черноярскмӕ, Тинатӕ ба байзадӕнцӕ цӕргӕ Дигори коми, Донифарси гъӕуи.
Хӕтӕгтӕ. Муггаг Донифарси гъӕуи исӕнтӕстӕй раги ӕма нимад цӕуй рагон муггагбӕл. Хӕтӕгтӕ Донифарси гъӕуи фӕццардӕнцӕ берӕ рӕстӕгути. Адтӕнцӕ тумугъ бийнонтӕ, сӕхе хъаурӕй сӕхе дардтонцӕ. Адтӕй сӕмӕ мулк, фонс, цӕрӕн хӕдзӕрттӕ, игуӕрдӕн ӕма зӕнхитӕ.
Фал, сӕ фиццаг фиддӕлтӕ Донифарси гъӕумӕ кӕд ӕма кӕцӕй ӕрӕфтудӕнцӕ, уой ба неке гъуди кӕнуй.
Хӕтӕгти муггаги туххӕй ес рагон таурӕхъ. Хӕтӕгтӕй, дан, раги кӕддӕр еу ӕнсувӕр сӕ гъӕуккаг еу лӕги рамардта. Фӕттоггин ӕнцӕ, ӕма син Донифарси гъӕуӕй ледзгӕ ӕрцудӕй. Фӕллигъдӕнцӕ Уӕллагири коммӕ ӕма уоми сӕхе римахстонцӕ. Цӕйбӕрцӕ рӕстӕг сӕбӕл рацудӕй Уӕллагири коми, уой бӕлвурдӕй неке зонуй, фал бабӕй уоми дӕр кедӕр рамардтонцӕ. Лӕг рамаруни фудгиндӕр ка адтӕй Хӕтӕгтӕй, еци дууӕ ӕнсувӕри ралигъдӕнцӕ Уӕллагири комӕй Дигори коммӕ. Иннетӕ ба байзадӕнцӕ цӕргӕ Уӕллагири коми кӕцидӕр гъӕуи ӕма, дан, ирон Хӕтӕгти муггаги фӕлтӕртӕ уонӕй равзурдӕнцӕ. Дигори коммӕ ка ралигъдӕй, еци дууӕ ӕнсувӕри ба бал ӕрсабур ӕнцӕ Мӕстиноки гъӕуи. Еу къуар рӕстӕгей фӕсте ба си еу ӕнсувӕр, ӕ ном Мӕлцӕг, зӕгъгӕ, Мӕстинокӕй фӕллигъдӕй Донифарси гъӕумӕ, иннӕ ба байзадӕй цӕргӕ Мӕстиноки гъӕуи. Аци лӕги туххӕй раздӕр финстан, Мӕстиноки муггӕгти туххӕй ку дзурдтан, уӕд. Донифарсмӕ ци ’нсувӕр ӕрлигъдӕй, уой ба байуазӕг кодтонцӕ Хъабантӕ, куст ин равардтонцӕ, искодтонцӕ ’й гъӕуӕн гъонгӕс. Исаккаг ин кодтонцӕ хӕдзари бунатӕн зӕнхи гӕппӕл, гъӕуи фонси ’стойнӕ кӕми адтӕй, уоми.
Бонӕ Хӕтӕги-фурт адтӕй гъӕуи фонси хӕццӕ, ӕхсӕвӕ ба ӕ хӕдзарӕ аразта. Ӕ хӕдзарӕ ку барӕвдзӕ ’й, уӕд уосӕ ракурдта ӕма бийнонти хецау иссӕй.
Мӕлцӕгӕн Донифарси гъӕуи Темурти кизгӕй исӕнтӕстӕй еу фурт Басил ӕма дууӕ кизги. Басилӕн ба Дзоблати кизгӕй исӕнтӕстӕй дууӕ фурти – Мӕхӕмӕт-Хадзи ӕма Бӕза, уӕдта фондз кизги.
Мӕхӕмӕт-Хадзи ӕма Бӕзайӕн Донифарси гъӕуи исӕнтӕстӕй цӕуӕт ӕма цӕуӕти цӕуӕт. Етӕ ба адтӕнцӕ: Бӕзайӕн Сабети кизгӕй дууӕ фурти – Слан ӕма Ораз. Сланӕн Ӕгъузарти кизгӕй райгурдӕй фондз фурти: Сӕлик, Дзӕрдӕг ӕма Уогъуллу (ӕригонӕй рамардӕнцӕ), Угъу ӕма Афӕхъо. Етӕ ба Донифарси гъӕуи фӕццардӕнцӕ зӕронди уӕнгӕ (Угъубӕл исӕнхӕст ӕй 98 анзи, Афӕхъобӕл ба – 85 анзи). Сӕ цӕуӕт ӕма цӕуӕти цӕуӕт ба берӕ рӕстӕгути фӕццардӕнцӕ Донифарси гъӕуи. Фӕстагмӕ исберӕ ’нцӕ, сӕ цард къундӕг кӕнун райдӕдта ӕма си кӕмӕн куд амал адтӕй, уотӕ лигъдӕнцӕ будури гъӕутӕмӕ. Абони ба цӕрунцӕ Иристони гъӕутӕ ӕма горӕтти.
Уотемӕй Басил ӕма ӕ фурттӕ Мӕхӕмӕт-Хадзи ӕма Бӕза Донифарси Хӕтӕгти фӕлтӕртӕн, Мӕлцӕги нӕ нимайгӕй, адтӕнцӕ сӕ фиццаг фиддӕлтӕ.
Донифарси Хӕтӕгти туххӕй ма ес еу таурӕхъ, зӕгъгӕ, еу рӕстӕги, хуӕнхбӕстӕй адӕм Туркмӕ ку лигъдӕнцӕ, уӕд Хӕтӕгтӕ дӕр Туркмӕ ледзуни унаффӕ искодтонцӕ. Сӕ фонс, сӕ зӕнхитӕ ӕма мулк ниууӕйӕ кодтонцӕ, сӕхе исрӕвдзӕ кодтонцӕ ледзунмӕ. Еубон, дан, ранӕхстӕр ӕнцӕ Донифарси гъӕуӕй, фал сӕбӕл ӕрдӕгнадбӕд арф мет ӕруардта, идарддӕр цӕун сӕ бон нӕбал иссӕй ӕма фӕстӕмӕ раздагъдӕнцӕ Донифарсмӕ, уоми сӕ мӕсуги ӕрцардӕнцӕ (уӕйӕгонд нӕ адтӕй). Фал син зӕнхитӕ, фонс ӕма мулк ба нӕбал адтӕй, ӕма син ӕлхӕнгӕ ӕрцудӕнцӕ. Хӕтӕгти адӕми цард раздӕрӕй берӕ фӕллӕгъуздӕр ӕй Донифарси гъӕуи.
(Хӕтӕгти муггаги туххӕй радзурдта 1991 анзи Донифарси гъӕуи раздӕри цӕрӕг, Чиколай гъӕуккаг – 69-анздзуд Хӕтӕгти Мӕхӕмӕт).

Хъамболтӕ. Дигори коми куд фӕззиндтӕй Хъамболти муггаг, еци хабар финст ӕрцудӕй раздӕр, Задӕлески зилди гъӕути муггӕгти туххӕй ку дзурдтан, уӕд. Таурӕхътӕмӕ гӕсгӕ исбӕрӕг ӕй, Нари гъӕумӕ раги кӕддӕр Туалгомӕй ӕрбафтудӕй еу лӕг, ӕ ном хундтӕй Логон. Еци лӕг Нари гъӕуи ӕхецӕн исаразта цӕрӕн хӕдзарӕ. Уосӕ ракурдта ӕма ин еци уосӕй исӕнтӕстӕй фондз фурти: Хъамбол, Бӕзи, Зӕгӕл, Сабан ӕма Зохъо. Аци ӕнсувӕртӕ ку ислӕгтӕ ’нцӕ, уӕд сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Дигоргоми фӕззиндтӕнцӕ муггӕгтӕ: Хъамболтӕ, Бӕзитӕ, Сӕбантӕ, Зӕгӕлтӕ ӕма Зохъотӕ. Зӕгӕлтӕ ӕма Зохъотӕ сӕ цӕрӕнбунат Нари гъӕуӕй раййивтонцӕ медхонхи Гӕлиатӕмӕ, Бӕзитӕ – Задӕлески гъӕумӕ, Хъамболтӕ ӕма Сӕбантӕ ба байзадӕнцӕ цӕргӕ Нари гъӕуи.
Хъамболӕн Нари гъӕуи исӕнтӕстӕй дууӕ фурти. Уонӕй сӕ еу адтӕй Мӕхчески гъӕуккаг Дзӕгойти сиахс, иннӕ (кӕстӕр) ба ракурдта ассийаг Хӕзникоми цӕрӕг Темурхъанти кизги.
Хестӕр ӕнсувӕрӕн Дзӕгоонӕй исӕнтӕстӕй цӕуӕт ӕма уони хӕццӕ цардӕй бундоронӕй Нари гъӕуи. Фал ӕ кӕстӕр ӕнсувӕри царди гъуддӕгтӕ ба хуарз нӕ рауадӕнцӕ. Исӕнтӕстӕй ин дууӕ биццеуи, ӕхуӕдӕг ба уотӕ рӕхги рамардӕй.
Мадӕ – Темурхъаон – ӕ дууӕ сувӕллони гъомбӕл кодта еунӕгӕй; зин уавӕрти. Сӕ гъӕуккаг хъал Абисалтӕ и силгоймаги ку фӕууидтонцӕ уӕхӕн зин уавӕрти цӕргӕ, уӕд си испайда кӕнунмӕ гъавтонцӕ ӕма ин загътонцӕ: «Енцег гал нин кӕнӕ ӕма дин дӕ биццеутӕ гъӕуай кӕндзинан». Гъома, алли анз дӕр син ӕвгӕрдунмӕ гал исхӕссисӕ... Силгоймаг еци гъуддагбӕл не сарази ӕй. Ӕ зӕнхи гӕппӕл Нари гъӕуи кӕмӕндӕр рауӕйӕ кодта, ӕхуӕдӕг ба ӕ сувӕллӕнтти хӕццӕ рандӕ ’й ӕ цӕгатмӕ Хӕзни коммӕ. Хӕзни коми е ’нсувӕрти хӕццӕ еу минкъий рӕстӕг рацардӕй, уӕдта си е ’нсувӕртӕ дӕр агорун райдӕдтонцӕ «енцеги гал». Ци фӕууон, зӕгъгӕ, загъта Темурхъаон, ӕ унаффӕ адтӕй раздӕхун ӕ сувӕллӕнтти муггагмӕ Нари гъаумӕ. Еци бон, дан, фестӕгӕй Хӕзни комӕй ӕ дууӕ сувӕллоней хӕццӕ рацудӕй Дигори коммӕ. Ӕма сӕбӕл Донифарси гъӕуи ӕризӕр ӕй, уоми гъӕумӕ хӕстӕг куд ӕруолӕфтӕй, уотемӕй ба йбӕл исӕмбалдӕй Донифарси гъӕуккаг, Хъабантӕй еу лӕг. Еци лӕгӕн и силгоймаг ӕ мӕгурдзийнӕдтӕ ку радзурдта, уӕд ин Хъабани-фурт фӕттӕрегъӕд кодта ӕма ’й ӕ сувӕллӕнтти хӕццӕ фӕххудта сӕхемӕ. Байуазӕг сӕ кодта ӕ хӕдзари, дуккаг бон ба син Хъабантӕ равардтонцӕ цӕруни барӕ сӕ мӕсуги. Уой фӕсте син Хъабани-фурт гъӕуи астӕу исаразта хӕдзарӕ, ӕма мӕсугӕй еци хӕдзарӕмӕ бацудӕнцӕ цӕрунмӕ.
Хъабани-фурт, дан, адзали сӕйгӕ ку фӕцӕй, уӕд ӕ фурттӕн ниффӕдзахста: «Хӕдзарӕ ӕндӕр макӕмӕн рауӕйӕ кӕнетӕ, фиццаг барӕ ратдзинайтӕ Хъамболти лӕхъуӕнтӕн». Сӕ фидӕ куд ниффӕдзахста, уотӕ ӕ фурттӕ бакодтонцӕ, рауӕйӕ син кодтонцӕ хӕдзарӕ, ӕма Хъамболти дууӕ ӕнсувӕри еци хӕдзари сӕ мади хӕццӕ цӕргӕ байзадӕнцӕ.
Уотемӕй Хъамболти дууӕ лӕхъуӕни Донифарси гъӕуи иссӕнцӕ бундорон цӕргутӕ. Дууӕ ӕнсувӕремӕй сӕ еуей кой таурӕхъгӕнгутӕ нӕбал кӕнунцӕ, идарддӕр ӕ цард куд адтӕй, уой ин некебал зонуй, фал иннӕ ӕнсувӕр ба, дан, хундтӕй Нӕуӕг. Нӕуӕгӕн Донифарси гъӕуи исӕнтӕстӕй дууӕ фурти: Деде ӕма Дзиби. Дзибийӕн исӕнтӕстӕй еунӕг фурт Ӕфсимайхуӕ, уомӕн ба – Бито, Тъӕип ӕма Сӕлих.
Нӕуӕги хестӕр фурт Дедейӕн исӕнтӕстӕй ӕртӕ фурти: Геуӕли, Къудай ӕма Хъургъохъ.
Геуӕлий фурттӕ адтӕнцӕ: Хъасун, Тъӕхир ӕма Сослӕнбег; Къудай фурттӕ: Бидзе ӕма Зикира; Хъургъохъи фурттӕ: Бодзий, Керим, Хизир, Сланбег, Амурхан ӕма Уомӕти; Хъасуни фурттӕ: Хъазибег, Хъаирбег ӕма Алибег; Тъӕхирӕн: Сулейман, Тазӕрет ӕма Тасолтан; Сослӕнбег ба ӕнӕ уосӕй рамардӕй.
Хъазибегӕн Кобегкати кизгӕй исӕнтӕстӕй цуппар фурти: Есен, Дзанге, Лазӕр ӕма Езӕра, уӕдта цуппар кизги: Асӕдо, Фатимӕ, Тамарӕ ӕма Таисӕ.
(Хъамболти муггаги равзурди хабӕрттӕ финст ӕрцудӕнцӕ 1991 анзи Донифарси гъӕуи раздӕри цӕрӕг, Чиколай гъӕуккаг 88-анздзуд Хъамболти Хъасуни фурт Хъазибеги таурӕхътӕмӕ гӕсгӕ).

Хъаиртӕ. Муггаг Дигори коммӕ, Донифарси гъӕумӕ куд ӕрбафтудӕй, уой туххӕй фиддӕлтӕй байзадӕй таурӕхъ. Еци таурӕхъмӕ гӕсгӕ, Хъаиртӕ цардӕнцӕ Уӕллагири коми, Садонмӕ хӕстӕг Курӕнтти гъӕуи. Еу уӕхӕни Хъаиртӕй еу лӕги къохӕй фӕммард ӕй сӕ гъӕуккаг Хъайтухътӕй еу лӕг. Хъайтухътӕ сӕ тог райсуни туххӕй агурдтонцӕ рамарунмӕ сӕ тоггини. Хъаирти Титти цуппар фуртемӕн Уӕллагири комӕй сӕхе римӕхсуни туххӕй ледзгӕ ӕрцудӕй Дигори коммӕ, Устур-Дигори гъӕумӕ. Фал сӕ Хъайтухътӕ ами дӕр иссердтонцӕ ӕма сӕмӕ еу уӕхӕни цалдӕремӕй ӕрбацудӕнцӕ. Хъаирти цуппар ӕнсувӕремӕн сӕ хӕццӕ тохгӕ ӕрцудӕй, ӕма бабӕй аци истугъди дӕр фӕммардӕй Хъайтухътӕй лӕг. Ци гӕнӕн ма син адтӕй Хъайтухъти адӕмӕн? Сӕ мард фӕххастонцӕ сӕхемӕ Уӕллагири коммӕ. Хъаирти ӕнсувӕртӕн ба Устур-Дигори цӕрун нӕбал ӕнгъизтӕй, ӕдас нӕ адтӕнцӕ ами дӕр.
Ӕнсувӕртӕ агурдтонцӕ нӕуӕг цӕрӕнбунат, ӕма син исарази ӕнцӕ Донифарси гъӕуккӕгтӕ сӕ гъӕуи ӕрцӕруни барӕ раттун, ӕрмӕстдӕр, пусулмон дин куд райстайуонцӕ, уотемӕй, ӕма ӕрцардӕнцӕ ӕдасӕй Донифарси гъӕуи. Донифарси гъӕуи цӕргутӕ сӕ бӕгъдауонд еске ку райсиуонцӕ, уӕд уонӕн тӕссаг нӕ уидӕ, неке сӕмӕ ӕндиудта, хуӕдӕлдар адтӕнцӕ. Муггаги хестӕртӕ ци финститӕ ниууагътонцӕ сӕ рамӕлӕти фӕсте, уонӕмӕ гӕсгӕ Уӕллагири комӕй Донифарси гъӕумӕ ка ӕрбалигъдӕй, уони фидӕ адтӕй Тит, ӕ цуппар фуртей нӕмттӕ ба хундтӕнцӕ: Аго, Цъеу, Бурахъ ӕма Кит.
Гъӕуи цӕргутӕ Хъаирти ӕнсувӕртӕн хӕдзарӕ исаразунмӕ барӕ равардтонцӕ Донифарси гъӕуи сӕрмӕ хӕстӕг, тегъӕбӕл. Еци бунат нур дӕр ма хонунцӕ «Хъаирти цӕрӕнтӕ», зӕгъгӕ. Ӕнсувӕртӕ еци тегъӕбӕл исаразтонцӕ цӕрӕн хӕдзарӕ. Уоститӕ ракурдтонцӕ, ӕма син фӕззиндтӕй зӕнӕг.
Хъаирти ӕнсувӕртӕн сӕ цӕуӕт адтӕнцӕ: Агойӕн ӕртӕ фурти: Дзабег, Баде ӕма Гагко; Цъеуӕн ӕртӕ фурти: Дзандар, Дзаса ӕма Мӕхӕмӕт; Бурахъӕн фондз фурти: Хъабан, Басил, Деко, Мӕрзабег ӕма Геуӕрги. Китӕн ба фурт не ’сӕнтӕстӕй, адтӕй ин еунӕг кизгӕ, ейӕ Хъаратӕй еу лӕгмӕ киндзи ӕрцудӕй.
Хъаирти ӕнсувӕртӕ Донифарси гъӕуи фулдӕргӕнгӕ цудӕнцӕ. Фӕстагмӕ исберӕ ’нцӕ, сӕ цард уоми искъундӕг ӕй, уомӕ гӕсгӕ лигъдӕнцӕ хуӕздӕр цардагор будури гъӕутӕмӕ: Лескенмӕ, Хӕзнидонмӕ, Чиколамӕ. Хъаирти Титти ӕртӕ фурти: Аго, Цъеу ӕма Бурахъ – Донифарси гъӕуи ци фӕлтӕртӕ фӕззиндтӕнцӕ, уонӕн адтӕнцӕ сӕ фиццаг фиддӕлтӕ.
(Хъаирти муггаги равзурди цубур истори финст ӕрцудӕй 1991 анзи Лескени раздӕри гъӕуккаг, уойфӕсте Дзӕуӕгигъӕуи цӕрӕг 70-анздзуд Хъаирти Турмеци фурт Тазӕрети таурӕхътӕмӕ гӕсгӕ).

Хъизинтӕ. Сӕ хестӕртӕ куд дзорунцӕ, уомӕ гӕсгӕ Хъизинти фиддӕлтӕ раздӕр хастонцӕ ӕндӕр муггаги ном, фал абони цӕргутӕй ба неке зонуй еци муггаги ном. Зонунцӕ хабарӕй, муггаги нӕлгоймӕгтӕ ӕд устур, ӕд минкъий, еу уӕхӕни цӕмӕдӕр гӕсгӕ мард ке ’рцудӕнцӕ, уой.
Муггагӕй ма, дан, байзадӕй ӕгасӕй еу ӕнӕуодбарӕ силгоймаг – сӕхе гъӕуккаг Хъамболти кизгӕ. Хъамболонӕн райгурдӕй биццеу, мард ка фӕцӕй, еци муггагӕй еу лӕгӕй. Еци биццеу дӕр гъӕуама мард ӕрцудайдӕ, уомӕ гӕсгӕ ба ’й кӕмидӕр баримахстонцӕ. Куд дзорунцӕ, уомӕ гӕсгӕ, дан, ӕй хъӕлнӕгътӕй бид хурдзини (хизини) кумӕдӕр фӕххастонцӕ ӕма ин ӕ ном дӕр уомӕ гӕсгӕ исхудтонцӕ Хъизин, зӕгъгӕ. Ӕнзтӕ райевгъудӕнцӕ, ӕма Хъизин ислӕг ӕй. Ӕрцардӕй Донифарси гъӕуи, ӕ муггаг ӕхе номбӕл искодта, ӕма и гъӕуи фӕззиндтӕй Хъизинти муггаг.
Хъизини фиццаг цӕуӕт катӕ адтӕнцӕ, уой некебал зонуй, уонӕбӕл дӕр ӕрцудӕй цаутӕ, уонӕй дӕр халери незӕй беретӕ рамардӕй, фал си ӕгасӕй ка байзадӕй, уони цӕуӕт кенӕ ба цӕуӕти цӕуӕтӕй сӕ еу адтӕй Дзахо, Хъайсӕни фурт. Аци лӕг цардӕй 1886 анзи ӕ бийнонти хӕццӕ Донифарси гъӕуи. Хъайсӕнӕн дӕр адтӕй фурттӕ ӕма кизгуттӕ, фал уони нӕмттӕ дӕр неке зонуй. Сӕ муггаги хестӕртӕ ма игъосгӕ ӕрцудӕнцӕ фондз ӕнсувӕрей нӕмттӕ: Ораз, Хъамболат, Дзамболат, Гъуллӕ ӕма Дзахо, уӕдта ӕртӕ кизги.
Аци ӕнсувӕрти цӕуӕт ба адтӕнцӕ: Оразӕн – еунӕг фурт Хъаджибекир, уӕдта цуппар кизги; Хъамболатӕн ӕртӕ фурти: Хъасболат, Мухарбег, Дауит ӕма фондз кизги; Дзамболатӕн – дууӕ фурти: Мӕхӕмӕт ӕма Аче ӕма еу кизгӕ; Гъуллӕн дӕр – дууӕ фурти: Иса ӕма Осмӕн, уӕдта дууӕ кизги; Кӕстӕр ӕнсувӕр Дзахойӕн ба уосӕ нӕма адтӕй, уотемӕй рамардӕй.
Хъизинти муггаг, дан, кӕд раги фӕззиндтӕй Дигоргоми (150–160 анзей разӕй), уӕддӕр не ’сберӕ ’й, зӕгъуй таурӕхъгӕнӕг.
(Хъизинти муггаги равзурди цубур истори финст ӕрцудӕй 1991 анзи Хъизинтӕн уӕд сӕ муггаги хестӕр, Донифарси раздӕри гъӕуккаг, Дзӕуӕгигъӕуи горӕти цӕрӕг 86-анздзуд Хъизинти Гъулли фурт Исай таурӕхъмӕ гӕсгӕ).

Хъозитӕ ӕма Галеутӕ. Аци муггӕгти равзурди туххӕй ес рагон таурӕхъ. Хъози ӕма Галеу адтӕнцӕ ӕнсувӕртӕ. Сӕ фидӕ адтӕй ӕссон Уналдитӕй, сӕ мадӕ дӕр – ӕссон, ӕ ном хундтӕй Хъоз.
Дууӕ ӕнсувӕри цардӕнцӕ Донифарси гъӕуи уездон Кобегкати цори. Кобегкатӕмӕ Кӕсӕг ӕма Ассийӕй арӕх цӕуиуонцӕ иуазӕггади сӕхе хузӕн гъӕздугутӕ. Еци иуазгутӕ ӕхсӕвеуат кодтонцӕ Кобегкатӕмӕ нӕ, фал Уналдити дууӕ ӕнсувӕрей хӕдзари. Аци гъуддаг Кобегкатӕ сӕ сӕрмӕ нӕ хастонцӕ ӕма и дууӕ ӕнсувӕрей дӕр рамардтонцӕ. Дууӕ ӕнсувӕри – Хъози ӕма Галеуӕн – сӕ уоститӕ байзадӕнцӕ ӕнӕуодбарӕй, ӕма Галеуи уосӕ рандӕ ’й ӕ цӕгатмӕ, Хъозий уосӕ ба бал байзадӕй цӕргӕ ӕ лӕги хӕдзари. Кобегкатӕ тарстӕнцӕ, и силгоймӕгтӕн биццеутӕ ку райгура, уомӕй, ӕма уӕд уони дӕр гъӕуама рамардтайуонцӕ.
Нур ба хецӕнтӕй Хъозитӕ ӕма Галеути муггӕгти туххӕй.
Хъозитӕ. Хъозий уосӕ ку базудта, ӕ сувӕллон биццеу ку уа, уӕд ин ӕй Кобегкатӕ маргӕ кӕндзӕнӕнцӕ, уой, уӕд фӕццудӕй сӕ гъӕуккаг кадгин уездон лӕг Хъанухъти Есемӕ ӕма си ракурдта, цӕмӕй ин ӕ сувӕллон ма бауагътайдӕ рамарун. Есе исарази ӕй еци гъуддагбӕл, ӕма Хъозий уоси ӕрцӕрун кодта ӕхе хӕдзари.
Силгоймагӕн ӕ афонӕ ку ’рхъӕрттӕй, уӕд ин Хъанухътӕмӕ райгурдӕй фазӕнттӕ, дууӕ биццеуи, ӕма сӕ мадӕ гъонбӕл кодта Есей фӕрци.
Кобегкати тасӕй син сӕ муггаги (Уналдити) ном мадӕ раййивта ӕма сӕ ниффинсун кодта сӕ фиди номбӕл, Хъозитӕбӕл, уотемӕй Донифарси гъӕуи фӕззиндтӕй Хъозити муггаг.
Еубон, дан, ӕнсувӕртӕй сӕ еу рахилӕ ’й гъӕунги кедӕр биццеуи хӕццӕ, ӕма ин е рафедис кодта: «Мӕн нӕмуни бӕсти базонӕ, дӕ фиди дин ка рамардта, уой». Хъозити биццеу ӕцӕгӕйдӕр ӕ фиди хабарӕн неци зудта ӕма еци хили фӕсте ӕ мади бафарста. Мадӕ ин зӕгъунмӕ бӕргӕ нӕма гъавта, фал ин нур ба исгъӕр кодта, Кобегкатӕ ’й ке рамардтонцӕ, уой.
Рӕстӕг цудӕй, бӕнттӕ, мӕйтӕ, ӕнзтӕ евгъудӕнцӕ. Уналдити-Хъозити фазон ӕнсувӕртӕ Донифарси гъӕуи ислӕгтӕ ’нцӕ, фал ӕдасӕй ба нӕ цардӕнцӕ, ӕдзохдӕр тарстӕнцӕ Кобегкатӕй, лӕдӕрдтӕнцӕ, ӕгасӕй сӕ ке нӕ ниууадздзӕнӕнцӕ, уой.
Еци гъуддаг лӕдӕрдтӕнцӕ сӕ мадӕ, уӕдта се скӕнгӕ фидӕ Есе дӕр, уомӕ гӕсгӕ ба ӕнсувӕртӕн исунаффӕ кодтонцӕ, цӕмӕй бал сӕхе райстайуонцӕ Донифарсӕй, Кобегкати къӕхти бунӕй, уой. Фӕллигъдӕнцӕ Мӕздӕгмӕ. Ами цӕйбӕрцӕ рацардӕнцӕ, уой бӕлвурдӕй некебал зонуй, фал, уоми цард сӕ зӕрдӕмӕ ке нӕ цудӕй, уомӕ гӕсгӕ ба сӕ бафӕндадтӕй ӕндӕр рауӕнмӕ фӕлледзун. Хестӕр ӕнсувӕр Хадзи ӕрбалигъдӕй ӕ райгурӕн гъӕу Донифарсмӕ ӕма уоми ӕрцардӕй бундоронӕй, иннӕ ӕнсувӕр ба (ӕ ном ин некебал зонуй) нӕ бакумдта ӕрбаледзун хонхмӕ. Ӕндӕр кумӕдӕр фӕллигъдӕй. Кумӕ, уой дӕр неке зонуй.
Хъозити Хадзи ӕ лӕги кари Донифарси гъӕуи бийнонти гъуддаг бакодта, фӕззиндтӕй ин цӕуӕт, фал ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони ба некебал гъуди кӕнуй.
Мӕнӕ нӕ республики Сӕйраг архиви. 1886 анзи Донифарси гъӕуи цӕргути ӕрфинсти бӕрӕггӕнӕнтӕмӕ гӕсгӕ, Хъозити муггагӕй бийнонти хигъди финст ӕрцудӕнцӕ Хадзий цӕуӕти цӕуӕт: Мӕрзабег, Гуйман ӕма Метросид, Аккуй фурттӕ.
Аци ӕнсувӕртӕн дӕр исӕнтӕстӕй цӕуӕт, адтӕнцӕ бийнонти хецӕуттӕ, ӕма син хонхӕй будурмӕ фӕлледзуни барӕ лӕвӕрд ку ’рцудӕй, уӕд сӕ цӕрӕнбунат Донифарси гъӕуӕй ӕд бийнонтӕ раййивтонцӕ Хӕзнидонмӕ. Ӕма ами Хъозитӕ иссӕнцӕ бундорон цӕрӕг.
Галеути муггаг. Уналдити Галеуи Кобегкатӕ ку рамардтонцӕ, уӕд ӕ уосӕ ба адтӕй ӕнӕуодбарӕ ӕма Донифарси гъӕуӕй рандӕ ’й ӕ цӕгатмӕ. Ӕ афонӕ ку ӕрхъӕрттӕй Галеуи уосӕн, уӕд ин ӕ цӕгати райгурдӕй биццеу. Биццеуи исгъонбӕл кодта ӕ цӕгати, ӕ муггаги ном ба ин, мади фӕндонмӕ гӕсгӕ, искодтонцӕ ӕ фиди номбӕл, Галеутӕбӕл. Уотемӕй Донифарси гъӕуи фӕззиндтӕй Галеути муггаг дӕр. Биццеу ӕ мади ӕрвадтӕлтӕмӕ ӕ лӕхъуӕни кари ку бацудӕй, уӕд еу уӕхӕни ӕ мади хӕццӕ ӕрбацудӕнцӕ ӕ фиди райгурӕн гъӕумӕ, Донифарсмӕ, ӕма си ӕрцардӕнцӕ бундоронӕй. Сӕ царди уавӕртӕ ку фӕххуӕздӕр ӕнцӕ, уӕдта Галеуи-фурт уосӕ ракурдта. Еци уосӕй ин исӕнтӕстӕй цӕуӕт – фурттӕ ӕма кизгуттӕ. Етӕ дӕр сӕ лӕгти дзамани иссӕнцӕ бийнонти хецӕуттӕ, уонӕн дӕр адтӕй фурттӕ ӕма кизгуттӕ. Фал си халери незӕй беретӕ рамардӕй, ӕма уомӕ гӕсгӕ ӕнӕ бӕрӕгӕй байзадӕнцӕ – катӕ адтӕнцӕ, уӕдта сӕ нӕмттӕ куд хундтӕнцӕ, уой неке зонуй.
Халери незӕй ка фӕййервазтӕй ӕма уонӕн ка исӕнтӕстӕй, уони ба Леуанти хестӕртӕ нимайунцӕ, нӕ республики Сӕйраг архиви 1886 анзи ӕрфинстмӕ ка бахаудтӕй, уони. Етӕ ба адтӕнцӕ Никкола ӕма ӕ фурт Гамӕзи. Таурӕхъгӕнӕг ба ма загъта, зӕгъгӕ, Гамӕзийӕн адтӕй фондз фурти: Бихи, Хадзирӕт, Амурхан, иннӕ дууей нӕмттӕ нӕбал гъуди кӕнунцӕ. Америкӕмӕ, дан, косунмӕ рандӕ ’нцӕ ӕма уоми рамардӕнцӕ. Ӕнсувӕртӕй сӕ еу – Амурхан – фӕллигъдӕй Туркмӕ ӕма уоми бийнонти хецау иссӕй. Бихи ӕма Хадзирӕт ба цардӕнцӕ Донифарси гъӕуи. Бихийӕн фурт не ’сӕнтӕстӕй, ӕ кизгуттӕ ба лӕгтӕмӕ ӕрцудӕнцӕ, ӕхуӕдӕг ба рамардӕй. Донифарси гъӕуи ма байзадӕй цӕргӕ еунӕг Хадзирӕт. Уомӕн ба ӕ уосӕ Хъамболти кизгӕй исӕнтӕстӕй ӕртӕ фурти: Хъаурбег, Беслӕн ӕма Алихан.
Аци ӕртӕ ӕнсувӕри сӕ лӕгти карӕни иссӕнцӕ бийнонти хецӕуттӕ, адтӕй син цӕуӕт. Берӕ рӕстӕгути фӕццардӕнцӕ Донифарси гъӕуи, уӕдта син будурмӕ раледзуни барӕ лӕвӕрд ку ’рцудӕй, уӕд етӕ дӕр фӕллигъдӕнцӕ Лескени гъӕумӕ. Абони ба Галеути муггагӕй беретӕ цӕрунцӕ ӕрмӕст Лескени гъӕуи нӕ, фал ма Иристони берӕ гъӕутӕ ӕма горӕтти дӕр.
(Хъозитӕ ӕма Галеути муггӕгти равзурди цубур истори финст ӕрцудӕй 1990 анзи Лескени гъӕуи раздӕри цӕргутӕ 51-анздзуд Хъозити Барис ӕма 56-анздзуд Галеути Алихани фурт Юрикки таурӕхътӕмӕ гӕсгӕ).

Хъулчитӕ ӕма Уӕдатӕ. Аци дууӕ муггаги равзурдӕнцӕ Тӕрион Тулабегӕй. Муггӕгти фиццаг фидӕ адтӕй Донифарси гъӕуи рагон цӕргутӕй еу – Тӕрион Тулабег.
Тӕрион Тулабегӕн Донифарси гъӕуи исӕнтӕстӕй ӕма ин адтӕй цӕуӕт ӕма цӕуӕти цӕуӕт. Фал, ӕ фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уони некебал гъуди кӕнуй. Уӕдӕй фӕстӕмӕ берӕ рӕстӕгутӕ райевгъудӕй.
Тӕрион Тулабегӕн, дан, ӕ фурттӕй сӕ еуей ном хундтӕй Хъулци, инней ном ба – Уӕда. Таурӕхъгӕнгутӕ куд радзурдтонцӕ, уомӕ гӕсгӕ Хъулци ӕма Уӕда адтӕнцӕ, Тӕрион Тулабеги нӕ нимайгӕй, Хъулчитӕ ӕма Уӕдати муггӕгти фиццаг фиддӕлтӕ, равзурдӕнцӕ ӕма цардӕнцӕ Донифарси гъӕуи. Уӕдай цӕуӕти туххӕй уодзӕнӕй дзубанди фӕстӕдӕр, Хъулчийӕн ба Донифарси гъӕуи исӕнтӕстӕй еунӕг фурт Кудзий, уомӕн дӕр еунӕг фурт Дзӕх. Дзӕхӕн ба дууӕ фурти: Хъудайнат ӕма Бӕта-Бабий.
(Кӕсӕ Цӕгат Иристони Сӕйраг архиви 1886 анзи ӕрфинсти бӕрӕггӕнӕнтӕмӕ).

Хъудайнат ӕма Бӕта-Бабиййи цӕуӕти туххӕй ба таурӕхъгӕнӕг радзурдта, зӕгъгӕ,
Хъудайнатӕн ӕ уосӕ адтӕй Найфонти кизгӕ Минӕ, уомӕй ин исӕнтӕстӕй цуппар фурти: Дзахо, Дзамболат, Геуӕли ӕма Тулабег (сӕ фиддӕли ном ибӕл исӕвардтонцӕ). Аци ӕнсувӕрти фурттӕ ба адтӕнцӕ: Дзӕхойӕн – цуппар фурти: Дзанхъӕлиц, Уогъуллӕ, Хасан ӕма Амурхан; Дзамболатӕн – фондз фурти: Дрис, Налухъ, Бидзе, Басил ӕма Хангерий; Геуӕлийӕн – дууӕ фурти: Мӕхӕмӕт ӕма Хуасдзау; Тулабегӕн – еунӕг фурт: Нӕуӕг.
Дзӕхиййи дуккаг фурт Бӕта-Бабиййи фурттӕ ба адтӕнцӕ: Бекир, Хъурман ӕма Сабӕ. Бекирӕн – авд фурти: Мӕхӕмӕт, Авдрахман, Самсӕдин, Дазе, Батӕрбег, Агубекир (Агу) ӕма Ехийа; Хъурманӕн – дууӕ фурти: Муха ӕма Есела; Сабазӕн ба цӕуӕт не ’сӕнтӕстӕй, ӕнӕ уосӕ ракоргӕй фӕммардӕй Устур Фидибӕсти тугъди 1941–1945 ӕнзти.
Бӕта-Бабиййи цӕуӕт раги кӕддӕр фӕллигъдӕнцӕ Донифарси гъӕуӕй Лескенмӕ. Хъудайнат ӕма Уӕдай цӕуӕт ӕма цӕуӕти цӕуӕт ба фӕллигъдӕнцӕ берӕ фӕстагдӕр будури гъӕутӕмӕ, сӕ фулдӕр – Хӕзнидонмӕ.
(Хъулчити муггаги равзурди цубур истори радзурдта 1991 анзи Дзӕуӕгигъӕуи горӕти цӕрӕг 86-анздзуд Хъулчити Бекири фурт Агубекир).

Тӕрион Тулабеги хестӕр фурт Уӕдайӕн дӕр Донифарси гъӕуи исӕнтӕстӕй фурт Тотай. Уомӕн ба дууӕ фурти: Нигко ӕма Басулухъ.
Нигкой фурттӕ адтӕнцӕ: Хацу ӕма Цици. Тотаййи дуккаг фурт Басулухъӕн дӕр адтӕй дууӕ фурти: Тики ӕма Басилбай, уӕдта дууӕ кизги: Нагъуӕ ӕма Пӕсӕ.
Нур ба Нигкой хестӕр фурт Хацуй туххӕй. Адтӕй ин авд фурти ӕма еу кизгӕ Салу. Фуртти нӕмттӕ хундтӕнцӕ: Хъубади, Бадзай, Майрӕн, Гӕздӕу, Алум, Дзао ӕма Агубекир.
Нигкой дуккаг фурт Циций цӕуӕт адтӕнцӕ цуппар фурти: Хъудайнат, Бола, Делеко ӕма Дафа, уӕдта еу кизгӕ Нагъуӕ.
Донифарси гъӕуи цӕргӕй анӕн дӕр исӕнтӕстӕй цӕуӕт – фурттӕ ӕма кизгуттӕ. Фӕстагмӕ нимӕдзӕй исберӕ ’нцӕ. Кӕд Уӕдати адӕм Донифарси гъӕуи цалдӕр хецӕн хӕдзаремӕй цардӕнцӕ, уӕддӕр сӕ зӕнхитӕ ба адтӕнцӕ еумӕйаг ӕма син фӕстагмӕ нӕбал фагӕ кодтонцӕ, уомӕ гӕсгӕ ба, амал си кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ.
Фиццагидӕр Донифарси гъӕуӕй фӕллигъдӕнцӕ Даргъонмӕ Тикий фондз фурти: Сарӕбий, Гуйман, Хъурман ӕма Дзабе (Заурбег).
Аци ӕнсувӕртӕ цалдӕр анзи фӕццардӕнцӕ сӕ бийнонти хӕццӕ Даргъони, уӕдта сӕ цӕуӕт ӕма цӕуӕти цӕуӕти хӕццӕ ӕрбалигъдӕнцӕ Хӕзнидони гъӕумӕ, ӕма ма сӕ байзайӕггӕгтӕ абони дӕр цӕрунцӕ Хӕзнидони.
Уӕдати иннӕ аултӕй дӕр сӕ фулдӕртӕ хӕстӕг рӕстӕгмӕ фӕллигъдӕнцӕ Лескени гъӕумӕ.
Донифарси гъӕуи ма Уӕдатӕй цӕргӕ байзадӕй Тикий фурти фурт Афӕхъой фурт Тазӕрет ӕд бийнонтӕ ӕма е дӕр революций фӕсте Донифарси гъӕуӕй фӕллигъдӕй будурмӕ.
Цубурзагъдӕй, Уӕдати мугтагӕй Донифарси гъӕуи рагӕй ардӕмӕ дӕр цӕрӕг нӕбал ес. Будури гъӕути дӕр сӕ муггаги адӕм фулдӕрӕй-фулдӕр кодтонцӕ, исӕнтӕстӕй сӕмӕ никкидӕр фурттӕ ӕма кизгуттӕ.
(Уӕдати муггаги равзурди истори базонуни туххӕй испайда кодтан 1982 анзи конд «Бӕласӕй». «Бӕласӕ» адтӕй Хӕзнидони гъӕуккаг 57-анздзуд Уӕдати Алиййи фурт Лазӕри хӕдзари. Уӕдати адӕми царди хабӕрттӕ дӕр финст ӕрцудӕнцӕ Лазӕри таурӕхътӕмӕ гӕсгӕ).

Хъулчитӕ ӕма Уӕдати муггӕгти фиццаг фиддӕл Тӕрион Тулабегбӕл байзадӕй берӕ дессаг ӕцӕг таурӕхътӕ, уонӕй сӕ еуетӕ финст ӕрцудӕнцӕ берӕ хӕттити, рагон таурӕхъти киунугути.
Фидӕй фуртмӕ куд игъосгӕ ӕрцудӕнцӕ Донифарси зилди хестӕртӕ, уомӕ гӕсгӕ Тӕрион Тулабег адтӕй зилди фиццаг цӕргутӕй сӕ еу. Тулабег, дан, ӕ рӕстӕги адтӕй зонгӕ ӕма кадгин лӕг, хуарз тугъдон, мӕгур хуӕнхаг адӕми сӕрбӕл тохгӕнӕг. Ӕрдзӕй ин лӕвӕрд адтӕй ӕнӕнездзийнадӕ, фестӕгӕй Тулабеги хузӕн тагъд цӕун адӕмтӕй неке бон адтӕй, бӕхгинти хӕццӕ ӕмцуд кӕнидӕ, фӕллад нӕ зудта.
Тӕрион Тулабегӕн уӕхӕн хуарз гъуддӕгтӕ ке ’нтӕстӕй, уомӕ гӕсгӕ йбӕл Дигори адӕм зартӕ дӕр исаразтонцӕ, раст лӕг (ӕнӕхӕран) ке адтӕй, уӕдта зундгин ӕма къахгин, ӕнӕзийнадӕ, уони туххӕй байзадӕй таурӕхътӕ.
Еу уӕхӕни, дан, Донифарси зилди арӕнтӕбӕл Дигори коми ӕрвист лӕгтӕ нӕ федудтонцӕ, хуарз сӕ ке нӕ зудтонцӕ, уомӕ гӕсгӕ. Хуарз сӕ зудта Тӕрион Тулабег, фал уобӕл дӕр ӕрвист лӕгтӕ ӕнхӕст не ’ууӕндтӕнцӕ. Уӕд ӕмбурди адӕмӕн Тулабег загъта, цӕмӕй ин барӕ равардтайуонцӕ, зилди арӕнтӕ кӕбӕлти уодзӕнӕнцӕ, уобӕлти ӕрзелун, зӕрдӕ син байвардта хӕстӕг рӕстӕгмӕ арӕнтӕбӕл ке ӕрзелдзӕнӕй, ӕма, дан, сӕ Мӕцути ӕрдози ке ӕрбаййафдзӕнӕй, уой туххӕй.
Тӕрион Тулабегӕн уӕхӕн барӕ лӕвӕрд ӕрцудӕй, ӕма рандӕ ’й зилди арӕнтӕ бӕрӕг кӕнунмӕ. Ӕ фӕндаг адтӕй Мӕцути ӕрдозӕй Ӕхсинтти комбӕл, Дидийнати зӕнхитӕбӕл, Сатуме ӕма Фӕнсиуарӕнбӕл, уордигӕй ба хонсарӕрдӕмӕ Чиуалтасмӕ, Уазай хонхи фӕстети Хӕзникоми тегътӕбӕл Билӕги донмӕ, уӕдта Ирӕфи донбӕл – Мӕцути ӕрдозӕмӕ. Кӕд еци фӕндӕгтӕбӕл гъудӕй 3–4 бони цӕун, уӕд сӕбӕл Тӕрион Тулабеги ба багъудӕй рӕстӕг еу рохс бон ӕма ӕхсӕвӕ – еу суткӕ.
Тулабег ӕрвист адӕми сӕ бунати (Мӕцути ӕрдози) ӕрбаййафта ӕма син радзурдта, ӕ фӕндаг кӕбӕлти адтӕй, уӕдта арӕнти туххӕй.
Еци бон Тӕрион Тулабеги фӕрци Дигоргоми гъӕутӕй ӕрвист лӕгтӕ ниффедар кодтонцӕ Донифарси зилди арӕнтӕ, ӕма еци арӕнтӕ Донифарси гъӕути цӕргутӕ ӕрӕги уалдӕнги дӕр нимадтонцӕ сӕхебӕл.
Зилди арӕнтӕ исбӕрӕг кӕнун ӕнцон гъуддаг нӕй, фал дессаг куд нӕ адтӕй, уӕхӕн цубур рӕстӕгмӕ Тулабегӕн куд бантӕстӕй фестӕгӕй разелун уой бӕрцӕ будуртӕ ӕма хуӕнхтӕбӕл?
(Аци таурӕхъ Тӕрион Тулабеги туххӕй радзурдта 1991 анзи Донифарси гъӕуи раздӕри цӕрӕг, Чиколай гъӕуккаг 88-анздзуд Хъамболти Хъасуни фурт Хъазибег).

Тӕрион Тулабеги туххӕй ма ес ӕндӕр рагон таурӕхъ дӕр. Еци таурӕхъ ба мухургонд ӕрцудӕй, 1989 анзи финсӕг Джигкайти Шамиль ци киунугӕ ниффинста «Ирон таурӕхътӕ», зӕгъгӕ, уоми 333–335 ф. (Орджоникидзе, «Ир», 1989).
Еци таурӕхъи хӕццӕ, ӕвӕдзи, берӕ адӕм зонгӕ ’нцӕ, уомӕ гӕсгӕ ба еугурӕй аци финсти не ’вдесун, цубуртӕй ӕй радзордзӕнӕн. Таурӕхъи Тулабег ӕвдист цӕуй хуарзӕрдигӕй, ӕ лӕгдзийнадӕ, берӕ гъуддӕгтӕ ӕ бон ке адтӕй искӕнун ӕма сӕ ке ӕнхӕст кодта кӕронмӕ, тагъд ӕма хуарз, уони туххӕй.
Еци рагон рӕстӕги, дан, Донифарс ӕма Дигори иннӕ кӕмтти цӕргути ӕхсӕн зӕнхитӕ ӕма сӕ арӕнти фӕдбӕл устур хъаугъатӕ рауайдӕ, лӕги мӕрдтӕ дӕр си ӕрцӕуидӕ. Уомӕ гӕсгӕ ба Донифарси зилди цӕргути рагӕйдӕр фӕндадтӕй Тъӕпӕн Дигори Баделиати хӕццӕ балимӕн ун. Фал син уӕхӕн амал ба некӕд уидӕ. Еу уӕхӕни ба, дан, Донифарси гъӕути цӕргутӕн уӕхӕн амал фӕцӕй – Тъӕпӕн Дигори Баделиати ӕлдӕрттӕй кӕмӕндӕр райгурдӕй фурт, ӕма уӕд донифарсӕгти хестӕртӕ исунаффӕ кодтонцӕ еци сувӕллон радавун, фал нӕ зудтонцӕ, Баделий фурттӕй кӕмӕн райгурдӕй биццеу, уой. Уой исбӕрӕг кӕнунмӕ ӕрвист ӕрцудӕй Донифарси гъӕуӕй Тӕрион Тулабег.
Тулабег ӕхебӕл дивил хъӕппӕлтӕ искодта, мӕгургори хузӕн ӕ гебенай зӕронди, уотемӕй рандӕ ’й. Гибинонмӕ (Мӕцути ӕрдозӕмӕ хӕстӕг) ку нихъхъӕрттӕй, уӕдта йбӕл рамбалдӕнцӕ согдзаутӕ, адтӕнцӕ игъӕлдзӕг, заргӕ цудӕнцӕ. Ӕма сӕ Тулабег ку бафарста, цӕмӕ гӕсгӕ исхъал ӕнцӕ, ци устур хуарздзийнадӕ сӕбӕл ӕрцудӕй, зӕгъгӕ, уӕд ин етӕ ба загътонцӕ: «Мах ба уобӕл цийнӕ кӕнӕн, ӕма Хъубадти Тазӕретӕн фурт райгурдӕй, уой ба Никколтӕ енцег есунцӕ. Дзайнухътӕ ба йбӕл къуари бӕласӕ кӕнунцӕ, уоми ба хуӕрдӕ, ниуӕзтӕ уодзӕнӕй, ӕма си мах дӕр ӕмбӕлгӕ кӕндзинан».
Тулабеги ма хуӕздӕр ци гъудӕй, базудта, фурт кӕмӕн райгурдӕй, уой, ӕма ӕ рагъи цирагъи къудурон, уотемӕй хӕлӕфӕй рандӕ ’й Фӕснӕли гъӕумӕ Хъубадти Тазӕрети хӕдзарӕмӕ. Уордӕмӕ ку исхъӕрттӕй, уӕд хӕдзари кувд исӕййафта, ӕма тургъи ӕхе гъӕлайӕй ӕвдиста. Гириз ибӕл кодтонцӕ кувди хъал адӕм, «гъӕла уӕллагкоймаг», зӕгъгӕ. Ниуазун, хуӕрун дӕр ин ракӕниуонцӕ, кафунмӕ дӕр ӕй рагӕлдзиуонцӕ, е дӕр ӕхе нигъгъӕла кӕнидӕ, ӕма йбӕл уоми кувди адӕм ходӕгӕй мардӕнцӕ.
Ку исрӕвдзӕ ’нцӕ, ӕма Никколтӕ сӕ енцег ку рахастонцӕ, уӕд Тулабег дӕр сӕ хӕццӕ рацудӕй. Ӕма еу дзӕвгарӕ ку рацудӕнцӕ, уӕд Тулабег уоститӕн загъта: «Сумах рауолӕфетӕ, ӕз ба уин уӕ сувӕллон еу минкъий рахӕссон».
Уоститӕ кӕрӕдземӕ бакастӕнцӕ, уӕдта сӕ еу уотӕ: «Раттетӕ ’й ӕма ’й е ба тъола». Ӕма ймӕ ’й равардтонцӕ.
Тулабег, сабий ӕ гъӕбеси, уотемӕй сӕ хӕццӕ цӕун райдӕдта ӕма, Мӕцути ӕрдози, хеди уӕллӕй над Донифарсмӕ кӕми исӕздӕхуй, уоми ба син загъта: «Цӕй мадта бал хуӕрзбон рауотӕ», ӕма сабиййи хӕццӕ Донифарсмӕ фӕххӕрд кодта. Етӕ дӕр (силгоймӕгтӕ) бӕргӕ фӕффӕдес кодтонцӕ, нӕ енцеги нин фӕххӕссуй, зӕгъгӕ. Ӕма ӕ фӕсте бӕргӕ рацудӕнцӕ фӕдесонтӕ, фал дин етӕ уой ӕййафтонцӕ. Уотемӕй Тулабег и сабиййи Донифарси ӕрбалӕуун кодта, уоми ба ’й Надийти Гӕдӕуи дзедзейӕй фегъӕстӕ кӕнун кодтонцӕ. Уой фӕсте ба Баделиатӕ ӕма Донифарси цӕргути астӕу минӕвӕрттӕ хӕтун райдӕдтонцӕ бафедауни туххӕй, ӕма син сӕ сувӕллон равардтонцӕ, бафедудтонцӕ.
Зӕронд лӕг Хъамболти Хъазибег ба зӕгъуй, зӕгъгӕ, сувӕллон донифарсаг уоси дзедзей ӕхсири гъӕстӕ ку фӕцӕй, уӕд и сувӕллони еци фӕдбӕл Тулабег ӕрхъӕртун кодта фӕстӕмӕ Никколти силгоймӕгтӕмӕ ӕма сӕмӕ ’й равардта. Сувӕллон сӕ къохи ку бафтудӕй, уӕд етӕ цийнӕгӕнгӕ се ’дарддӕри цуди гъуддаг кодтонцӕ.
Таурӕхъи идарддӕр дзорунцӕ, зӕгъгӕ, Хъубадти Тазӕрети сувӕллон ку ислӕг ӕй, уӕд уой фӕрци Дигорӕ ӕма Донифарси адӕм кӕрӕдземӕн нӕбал тухӕ кодтонцӕ.
Дигори Баделиатӕ ӕма Донифарси Гагуатӕ, уӕдта гъӕути цӕргути ӕхсӕн аци бафедуди гъуддаг адтӕй Тӕрион Тулабеги фӕрци. Ами дӕр Тулабег лӕгдзийнадӕ бавдиста.



КЪУМБУЛТӔ

Аци гъӕуи географион бунати туххӕй финстан аци ӕрмӕги раздӕр. Ӕвӕрд ӕй Донифарси гъӕумӕ хӕстӕг ӕ хонсар-хорнигулӕн ӕрдиги бӕрзонди. Ес си рагон мӕсуги ихӕлддзӕгтӕ, ӕ алливарс ба берӕ рагон историон ӕма архитектурон циртдзӕвӕнтӕ: уобӕйттӕ, циртитӕ ӕма цӕрӕн хӕдзӕртти ихӕлддзӕгтӕ. Дессагдӕр ба ’й, Къумбултӕмӕ хӕстӕг, адӕм «Багъайтӕ» ке хонунцӕ, еци бунат. Фиццаг цӕргутӕ, дан, Къумбулти гъӕуӕй раздӕр ӕрцардӕнцӕ Багъайти. Ами, дан, цардӕнцӕ Нарти адӕм дӕр. Уомӕн бӕрӕггӕнӕн бавдесунцӕ Багъайти минкъий лигъз ӕрдозӕ: ци дортӕ си ес, уони адӕм нимайунцӕ Нарти нихӕсбӕл. Ами, дан, рӕстӕгӕй-рӕстӕгмӕ сӕ унаффитӕ федар кодтонцӕ Нарти хестӕртӕ. Ахургӕндтӕ Багъайти иссердтонцӕ еу цирти зингӕй сугъд адӕймаги бауӕргъӕдтӕ (ӕстгутӕ ӕма дзаумӕуттӕ – хъӕппӕлтӕ). Еци сугъдтити истори абони бӕлвурдӕй неке ма зонуй. Еуетӕ дзорунцӕ, зӕгъгӕ, рагон цӕргути фӕткӕ уотӕ адтӕй, сӕ мӕрдтӕ содзгӕ кодтонцӕ, иннетӕ ба зӕгъунцӕ, зӕгъгӕ, сӕ мӕрдтӕ сугътонцӕ ӕма син сӕ фунук ӕма ӕвзалу ба ӕмбарзстонцӕ арф къагъди еминӕ ӕма халери незтӕй фӕййервӕзун туххӕй.
Багъайти фӕсте ба Къумбулти гъӕуи цардӕнцӕ муггӕгтӕ: Батотӕ, Боллотӕ, Беппотӕ, Бичегкутӕ, Гӕмостӕ, Гегкитӕ, Дӕгуйтӕ, Сабайтӕ, Сагетӕ, Сехъотӕ, Таматӕ, Тахъазтӕ, Хачиртӕ, Хъаиртӕ ӕма Цъеутӕ. (Беппоти муггаги равзурди истори нӕ финсти не ’вдесӕн: неке сӕ зонуй).
Муггӕгтӕй еуетӕ Къумбулти гъӕумӕ кӕцӕйдӕр ӕрбафтудӕнцӕ, иннетӕ ба равзурдӕнцӕ ӕндӕр муггӕгтӕй медгъӕуи.
Батотӕ. Батоти муггаги равзурди туххӕй сӕ хестӕртӕ дзорунцӕ рагон таурӕхъ. Еци таурӕхъмӕ гӕсгӕ, раги кӕддӕр Хонсар Кавказӕй сомехаг Багратионти муггагӕй еу лӕг, ӕ ном Геуӕрги, зӕгъгӕ, уоми кедӕр хӕццӕ фӕттоггин ӕй, ӕма ’й мӕрдгинтӕ агурдтонцӕ марунмӕ, уомӕ гӕсгӕ ба Геуӕрги ӕхе ӕма ӕ сувӕллон Батой фӕййервӕзун кӕнуни туххӕй уордигӕй ралигъдӕй Дигори коммӕ.
(Аци таурӕхъ радзурдта 1940 анзи Къумбулти гъӕуи 63-анздзуд Боллоти Сланбеги фурт Инал финсӕг Бесати Тазейӕн).

Дигори коми Геуӕрги ӕ фурт Батой хӕццӕ ӕрсабур ӕй Къуссуй гъӕуи Таймазтӕмӕ, куд сӕ косӕг, уотӕ. Фӕццардӕнцӕ сӕмӕ берӕ рӕстӕгути. Таймазти адӕм сӕ нимадтонцӕ, цума сӕхе бийнойнӕгтӕ адтӕнцӕ, уотӕ. Цардӕнцӕ лимӕн ӕма уарзонӕй.
Таймазтӕ адтӕнцӕ Цӕргӕсати ӕлдӕрттӕй, еци рӕстӕги цардӕнцӕ гъӕздуг, адтӕй сӕмӕ берӕ мулк, фонс, хумзӕнхитӕ, мӕсуг Къуссуй гъӕуи.
Таймазтӕ еу рӕстӕги Къуссуй гъӕуӕй фӕллигъдӕнцӕ будури гъӕутӕмӕ, сӕ хӕдзӕртти ба ма фӕстагдӕр цардӕнцӕ Геуӕрги ӕма ӕ фурт Бато. Фӕстагдӕр ма Таймазти цӕрӕнти Къуссуй гъӕуи Геуӕрги ӕ фурт Батой хӕццӕ цӕргӕ ке байзадӕнцӕ, уомӕн ес бӕрӕггӕнӕн – Таймазти тъӕригъоси рӕхис. Цӕмӕдӕр гӕсгӕ еци рӕхис байзадӕй сӕ цӕрӕн хӕдзари Къуссуй гъӕуи, ӕма ’й Геуӕрги ӕхе бакодта. Уой фӕсте ба ’й Батотӕ фидӕй-фуртмӕ кӕрӕдземӕ дӕтгӕ ӕрцудӕнцӕ. Абони еци рӕхис ӕвӕрд ӕй Хӕзнидони Батоти Даукуййи хӕдзари. Цидӕр адтӕй, Геуӕрги ӕ фурт Батой хӕццӕ фӕстагмӕ сӕ цӕрӕнбунат Къуссуй гъӕуӕй раййивтонцӕ Донифарси зилдмӕ ӕма уоми ӕрцардӕнцӕ Къумбулти гъӕуи.
Геуӕрги уосӕ нӕбал ракурдта, зӕрондӕй рамардӕй, ӕ фурт Бато ба Къумбулти гъӕуи уосӕ ракурдта, бийнонти хецау иссӕй, ӕ муггаг ба ӕхе номбӕл искодта, Батотӕ, зӕгъгӕ. Уотемӕй Къумбулти гъӕуи фӕззиндтӕй Батоти муггаг. Батойӕн Золойти кизгӕй исӕн-тӕстӕй ӕртӕ фурти: Цӕппо, Туйгъан ӕма Иван, уӕдта ӕртӕ кизги. Уони цӕуӕт ба адтӕнцӕ: Цӕппойӕн ӕртӕ фурти: Муса, Муха ӕма Хъурман; Туйгъанӕн ба адтӕй Тинати кизгӕй дууӕ фурти: Бекир ӕма Тазе, уӕдта еунӕг кизгӕ Фатъий; Ивани фурттӕ ба адтӕнцӕ Тазӕрет ӕма Ибрӕгим. Уотӕ идарддӕр, муггаги адӕм Къумбулти гъӕуи фулдӕрӕй-фулдӕр кодтонцӕ, фӕстагмӕ исберӕ ’нцӕ, ӕма си амал кӕмӕн фӕууидӕ, етӕ лигъдӕнцӕ хуӕздӕр цардагор будури гъӕутӕмӕ. Фиццагдӕр Хӕзнидони гъӕумӕ фӕллигъдӕнцӕ Цӕппой аул, уӕдта Батоти иннӕ адӕм – Лескенмӕ...
Бато, ӕ фурттӕ: Цӕппо, Туйгъан ӕма Иван – Батоти фӕлтӕртӕн ӕнцӕ сӕ фиццаг фиддӕлтӕ. Еци фӕлтӕртӕ ба абони цӕрунцӕ нӕ Иристони гъӕутӕ ӕма горӕтти ӕма Уӕрӕсей ӕндӕр рауӕнти дӕр.
(Батоти муггаги равзурди хабӕрттӕ радзурдта 1991 анзи Хӕзнидони гъӕуккаг 70-анздзуд Батоти Ибрӕгими фурт Даукуй. Даукуй ба сӕ муггаги равзурди хабӕрттӕ фегъуста ӕ фидӕй).

Боллотӕ. Аци муггагӕн сӕ фиццаг фиддӕл Есе Дигори коммӕ ӕрбацудӕй ӕд бийнонтӕ раги кӕддӕр Ассийӕй. Цӕрӕнбунатӕн ӕхецӕн равзурста, уой фӕсте Къумбулти гъӕу ке исхудтонцӕ Донифарси зилди, уой. Ами Есе ӕ фуртти хӕццӕ исаразта устур ӕма федар цӕрӕн хӕдзарӕ ӕма си ӕрцардӕнцӕ бундоронӕй. Мӕсуг дасунмӕ дӕр си гъавтонцӕ, фал син даст нӕ фӕцӕй. Еци хӕдзарӕ ӕма мӕсуги ихӕлддзӕгти дортӕ абони дӕр адӕм хонунцӕ «Боллоти цӕрӕнтӕ», зӕгъгӕ.
Боллотӕн сӕ уӕллӕй, Багъати тегъӕбӕл, еци рӕстӕги цардӕнцӕ Хъаитти Хъаййи фурттӕ: Гегки, Хачир, Тахъаз, Дӕгуй, Саге ӕма Цъеу. Ӕма, дан, еци ӕнсувӕртӕ, Боллоти хӕдзарӕ аразгӕ ку фӕууидтонцӕ Къумбулти, уӕд загътонцӕ: «Дӕлӕ Къумбулти зӕнхи Ассийӕй ӕрбацӕуӕг Боллотӕ хуӕздӕр зӕнхитӕ ахӕссунцӕ, хӕдзӕрттӕ си аразунцӕ, ӕма мах ба ӕнӕ зӕнхӕй байзайдзинан». Уой адӕбӕл етӕ дӕр Боллоти уӕллӕй хӕдзӕрттӕ аразун байдӕдтонцӕ, исаразтонцӕ сӕ ӕма си бундоронӕй ӕрцардӕнцӕ.
Уотемӕй, Къумбулти гъӕуи фиццагидӕр ка ’рцардӕй, етӕ адтӕнцӕ Боллотӕ, уӕдта Гегкитӕ, Хачиртӕ, Тахъазтӕ, Дӕгуйтӕ, Сагетӕ ӕма Цъеутӕ.
Боллоти адӕм Къумбулти гъӕуи фӕстагмӕ нимӕдзӕй исберӕ ’нцӕ, тумугъ муггаг иссӕнцӕ. Адтӕй сӕмӕ берӕ ӕма хуарз фӕсевӕд, уони фӕрци адтӕнцӕ ӕдас тухгӕнгутӕй. Фӕдеси хабар ку фегъосиуонцӕ, уӕд сӕдӕ лӕхъуӕней бӕрцӕй ӕд хуӕцӕнгӕрзтӕ сӕ бон уидӕ ӕрлӕуун ӕзнӕгти нихмӕ.
Еу уӕхӕни, дан, еу ӕлдар е ’фсади хӕццӕ фӕззиндтӕй Донифарси зилди ӕма ӕрбунат кодта Къумбулти гъӕуи буни. Уӕди рӕстӕги адтӕй уӕхӕн фӕткӕ, кӕцимӕ гӕсгӕ, гъӕуама тухгӕнгути хецау – ӕлдар ӕхсӕвӕ рарвистайдӕ нӕуӕгхунд киндзи хӕццӕ. Нӕуӕгхунд киндзӕ ба адтӕй Боллотӕмӕ, ӕма ӕлдар ку фегъуста Боллоти киндзи хабар, уӕд имӕ рарвиста ӕ тухгӕнгутӕй еуей, цӕмӕй имӕ ’й ӕрхудтайдӕ, уой туххӕй. Боллоти фӕсевӕд еци хабар ку райгъустонцӕ, уӕд цӕттӕй ислӕудтӕнцӕ еци ӕгадӕ гъуддаг нӕ бауадзунмӕ. Фал син киндзи хецау загъта: «Мӕхе барӕ ’й бауадзетӕ». Ӕлдармӕ рарвиста, цӕмӕй ӕхуӕдӕг исцудайдӕ Боллоти хӕдзарӕмӕ, уой. Ӕлдар исцудӕй Боллотӕмӕ ӕма, дуарӕй куд бахизтӕй, уотӕ ин хӕдзари хецау фӕрӕтӕй ӕ сӕр ракъуӕрдта. Уой фӕсте ба Боллоти фӕсевӕд, ӕлдари хӕццӕ ци адӕм адтӕй, уонӕбӕл истухтӕнцӕ, фӕхъхъӕбӕрдӕр сӕбӕл ӕнцӕ, ӕма ма си ӕгасӕй ка байзадӕй, етӕ ба ледзӕги фӕцӕнцӕ.
Уӕдӕй фӕстӕмӕ, дан, еци фӕткӕ (хъалон есун ӕд киндзӕ) фехалдӕй.
Уой фӕсте бабӕй Донифарси зилдмӕ фӕззиндтӕй берӕ ӕфсӕдти хӕццӕ ӕндӕр ӕлдар. Е ’рбацӕуни сӕр ба адтӕй раздӕриггон ӕлдари кийнӕ бахатун. Ӕрбадтӕнцӕ Багъайти. Курдтонцӕ гъӕуи цӕргутӕй хъалон. Сӕхуӕдтӕ ба син аллибон дӕр ӕвгарстонцӕ сӕ галтӕ.
Еци гъуддаг Боллоти фӕсевӕдӕн гъулӕг куд нӕ адтайдӕ, сӕ сӕрмӕ ’й нӕ хастонцӕ. Исфӕндӕ кодтонцӕ ӕлдари рамарун. Фал син ӕ рамарун аци хатт нӕ бантӕстӕй, хъамайӕй ин ӕ уӕраг фӕццӕф кодтонцӕ.
Ӕлдарӕн ӕ рамаруни туххӕй неци федгӕ уидӕ, фал цӕфи туххӕй ба устур хъалон гъӕуама бафистайуонцӕ. Боллотӕн уой бӕрцӕ берӕ ӕфсӕдти хӕццӕ истохун сӕ бон не ’ссӕй ӕма састи бунати байзадӕнцӕ.
Райстонцӕ си уацари сӕдей бӕрцӕ биццеутӕ ӕма кизгуттӕ, ӕма сӕ сӕ хӕццӕ фӕттардтонцӕ. Кумӕ, уой ба неке зонуй.
Уой фӕсте берӕ рӕстӕг райевгъудӕй, ӕма, дан, еу уӕхӕни Донифарси гъӕуӕй еу къуар лӕги адтӕнцӕ кусти Мӕздӕги горӕти. Уоми, дан, еци донифарсӕгтӕ бафтудӕнцӕ еу цӕрунгъон хӕдзарӕмӕ, ӕма си исӕмбалдӕнцӕ хъӕбӕр рагон зӕронд силгоймагбӕл, кӕци ӕ кизгон муггаг худта Боллотӕй. Фарста донифарсӕгти: «Еске ма, дан, байзадӕй Дигори коми Боллоти муггагӕй, нӕ муггаг не ’сӕскъудӕй? Ӕз дӕн, раги кӕддӕр ӕлдари тухгӕнгутӕ Боллотӕй уацари ке райстонцӕ, еци фӕсевӕдӕй». Курдта донифарсӕгтӕй, цӕмӕй фегъосун кодтайуонцӕ уой туххӕй Боллотӕн, ӕма ’й бабӕрӕг кодтайуонцӕ Мӕздӕгмӕ. Боллотӕ еци хабар фегъустонцӕ, фал ӕнгъуд-ӕнгъудӕй ӕнӕ бӕрӕггондӕй байзадӕй, уӕдмӕ ба и силгоймаг рамардӕй.
Ӕлдари тухгӕнгутӕ Боллоти ӕригон фӕсевӕди уацари ку райстонцӕ, сӕ мулк син ку фӕлластонцӕ, уӕд уой фӕсте Боллоти муггаг хъӕбӕр исмӕгур ӕй, сӕ уасӕ берӕ рӕстӕгути нӕбал иссердтонцӕ. Фал бабӕй сӕ хъаурӕ, сӕ хъиамӕти фӕрци сӕхебӕл исхуӕстӕнцӕ, цӕрунгъон иссӕнцӕ. Берӕ хуарз лӕгтӕ сӕмӕ фӕззиндтӕй. Сӕ адӕм дӕр нимӕдзӕй исберӕ ’нцӕ. Исӕнтӕстӕй сӕмӕ ӕхсӕз ӕнсувӕри: Галачи, Чихауи, Кебег, Мулук, Глаз-Глаз ӕма Тез. Уой фӕсте ӕнсувӕртӕ сӕ фидӕй байурстонцӕ, сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Къумбулти гъӕуи фӕззиндтӕнцӕ нӕуӕг муггӕгтӕ: Галачитӕ, Чихауитӕ, Кебегтӕ, Мулукатӕ, Глаз-Глазтӕ ӕма Тезтӕ, уӕдта сӕхуӕдтӕ Боллотӕ.
1886 анзи Къумбулти гъӕуи ӕрфинсти бӕрӕггӕнӕнтӕмӕ гӕсгӕ, аци муггӕгтӕй Боллотӕй уӕлдай Къумбулти гъӕуи цӕрӕг некебал адтӕй, уой агъонмӕ фӕллигъдӕнцӕ: Галачитӕ – Кӕсӕгмӕ, Уозрекки гъӕумӕ, Кебегтӕ – Хути (Лескени) гъӕумӕ, Чихауитӕ – Киристонгъӕумӕ, Мулукутӕ – медхонхи Гӕлиати гъӕумӕ, Тезтӕ ба – Ассимӕ. Глазтӕ кумӕ фӕллигъдӕнцӕ, уой ба абони цӕргутӕй неке зонуй. Боллоти хестӕртӕй сӕ еуетӕ дзорунцӕ, цума, дан, Глазтӕ фӕллигъдӕнцӕ Ӕргунгӕгмӕ ӕма уоми сӕ муггаг Галазтӕбӕл искодтонцӕ, уотӕ.
Тезтӕ Ассимӕ цӕмӕ гӕсгӕ фӕллигъдӕнцӕ, уой туххӕй ба байзадӕй таурӕхъ, зӕгъгӕ, дан, еу уӕхӕни Тез ӕ биццеуи рарвиста куройнӕмӕ хӕрӕгуаргъи хӕццӕ. Биццеу куройни цори хӕрӕгӕй инсуйнӕгтӕ ӕриста ӕма сӕ бахаста хурфӕмӕ, хӕрӕг ба ӕндегӕй даргъ ӕма федар архъанбӕл ниббаста. Адтӕй ӕнафонӕ, уотемӕй ба берӕгъти бал фӕззиндтӕй ӕма и биццеуи бахуардтонцӕ. Уой фӕсте ба хӕрӕгмӕ лӕборун райдӕдтонцӕ. Хӕрӕг рауайӕ-бауайӕ кодта ӕ медбунати, архъанӕй бастӕй. Еу уӕхӕн зилди еу берӕгъ архъани басти бафтудӕй (бӕндӕн ибӕл истухтӕй) ӕма ниххорх ӕй. Уӕдмӕ фӕббон ӕй, ӕма иннӕ берӕгътӕ фӕллигъдӕнцӕ. Берӕгъи мард ба сӕумӕ фӕдесонтӕ иссердтонцӕ куройни рази.
Еци гъуддаг ку ’рцудӕй Боллоти Тезбӕл, уӕд ин адӕм федис кӕнун райдӕдтонцӕ, зӕгъгӕ, син сӕ тог райста сӕ хӕрӕг. Уӕхӕн федис Тез ӕ сӕрмӕ нӕбал ӕрхаста ӕма ӕд бийнонтӕ фӕллигъдӕй Ассимӕ.
Нур ба Боллотӕн сӕхе муггаги туххӕй.
Раздӕр финстан, Боллоти фиццаг фиди ном хундтӕй Есе, зӕгъгӕ. Есейӕн адтӕй ӕртӕ уоси. Ӕ фиццаг уоси муггаг ӕма ӕ ном куд хундтӕй, уони ин неке зонуй. Еци уосӕй Есейӕн исӕнтӕстӕй фурт Сослан, Сосланӕн – Басил, уомӕн ба – Есе (ӕ фиди фиди ном ибӕл исӕвардтонцӕ). Есейӕн ба исӕнтӕстӕй фондз фурти: Дзамбег, Цопе, Даукуй, Мансур ӕма Заур. Дзамбегӕн исӕнтӕстӕй фурт Инал, уомӕн ба – Кудзиго.
Хестӕр Есейӕн ӕ дуккаг уосӕ, Телӕхъурти кизгӕй, уӕдта е ’ртиккаг уосӕ, Зурати кизгӕй дӕр, адтӕй зӕнӕг, фурттӕ, фал сӕ нӕмттӕ куд хундтӕнцӕ, уони ба некебал зонуй.
(Боллоти муггаги равзурд, уӕдта муггаги таурӕхътӕ радзурдта 1991 анзи Хӕзнидони гъӕуккаг, зӕронд ахургӕнӕг 75-анздзуд Боллоти Инали фурт Кудзиго, е ба сӕ муггаги хабӕрттӕ фегъуста ӕ фидӕ Иналӕй, уӕдта иннӕ хестӕртӕй).

Феппайуйнаг: Ес ма Боллотӕ ӕма Галачити муггӕгти равзурди фӕдбӕл ӕндӕр хузи таурӕхъ дӕр. Радзурдта ӕй 1991 анзи Уозрекки раздӕри гъӕуккаг, ахургӕнӕг Галачити Мӕхӕмӕт.

Мӕхӕмӕти таурӕхъмӕ гӕсгӕ, Галачити муггаг Боллотӕй нӕ равзурдӕй, фал Боллотӕ равзурдӕнцӕ Галачитӕй. Еци хабарбӕл баууӕндуни фӕдбӕл, дан, ес берӕ ӕвдесӕнтӕ. Уӕхӕн ӕвдесӕнтӕ ба нӕ къохи нӕма бафтудӕнцӕ. Галачити муггаги хестӕртӕ нӕ ку баууӕндун кӕнонцӕ сӕ таурӕхъбӕл, уӕд мах дӕр кӕсгутӕн игъосун кӕндзинан еци хабар.
Бичегкутӕ. Бичегкути муггаг Дигори коми куд фӕззиндтӕй, уой туххӕй финстан раздӕр – Къуссуй гъӕуи муггӕгти хӕццӕ. Уоми финстан, еци муггагӕй еу лӕг ӕ цӕрӕнбунат Къуссуйӕй Къумбулти гъӕумӕ ке раййивта, уой хабар дӕр. Фал ин ӕ ном, уӕдта ин Къумбулти гъӕуи ӕ фиццаг цӕуӕти нӕмттӕ дӕр некебал гъуди кӕнуй.
Таурӕхъгӕнӕг Бичегкути Алихан фегъуста ӕ хестӕртӕй Къумбулти гъӕуи рагон цӕрӕг Бичегкути Хъабани фурт Мӕхӕмӕти хабар. Мӕхӕмӕт, дан, ӕ бийнонти хӕццӕ раги кӕддӕр цардӕй Къумбулти гъӕуи. Уой цӕуӕт ӕма цӕуӕти цӕуӕт ба, дан, фӕллигъдӕнцӕ Къумбулти гъӕуӕй Лескенмӕ. Аци гъӕуи ма абони дӕр ес Бичегкути Мӕхӕмӕти фӕлтӕртӕй цӕргутӕ.

Гӕмостӕ, Сабайтӕ ӕма Бисати мугтӕгти туххӕй ба таурӕхъгӕнӕг радзурдта, зӕгъгӕ, раги кӕддӕр ӕртӕ ӕнсувӕри: Гӕмос, Сабай ӕма Биса – сӕ фиди хӕццӕ цардӕнцӕ Даргъони ӕрдози. Еу уӕхӕни Даргъонмӕ хӕстӕг гъӕутӕмӕ кӕсгон гъӕутӕй балӕбурдтонцӕ тухгӕнгутӕ ӕма син сӕ адӕми мардтонцӕ, сӕ мулкбӕл ба син хӕлӕф кодтонцӕ. Даргъони ӕрдози цӕргутӕ дӕр тухгӕнгутӕй фӕттарстӕнцӕ ӕма уордигӕй фӕллигъдӕнцӕ фӕйнӕ рауӕнемӕ. Ӕртӕ ӕнсувӕри: Сабай, Гӕмос ӕма Биса – сӕ фиди хӕццӕ фӕллигъдӕнцӕ Дигори коммӕ, ами ба Донифарси зилди Къумбулти гъӕуи ӕрсабур ӕнцӕ. Къумбулти гъӕуи цӕргутӕ син хӕдзарӕ исаразуни барӕ равардтонцӕ сӕ гъӕуи. Еци хӕдзари ӕртӕ ӕнсувӕри бундоронӕй ӕрцардӕнцӕ, уӕдта уоститӕ ракурдтонцӕ, цӕуӕт син фӕззиндтӕй, ӕма бийнонти хецӕуттӕ иссӕнцӕ. Сӕ нӕмттӕмӕ гӕсгӕ сӕ муггӕгтӕ исхудтонцӕ. Уотемӕй Къумбулти гъӕуи фӕззиндтӕнцӕ нӕуӕг муггӕгтӕ: Сабайтӕ, Гӕмостӕ ӕма Бисатӕ.
Бисати Бисайӕн дӕр Къумбулти гъӕуи фӕззиндтӕй цӕуӕт, фал еци цӕуӕт ба ӕрӕгиау сӕ муггаг цӕмӕдӕр гӕсгӕ ниффинсун кодтонцӕ Сабайтӕбӕл. Бисати муггаг ба иронхи байзадӕй.
Сабайтӕ ӕма Гӕмости муггӕгтӕ Къумбулти гъӕуи ку фӕззиндтӕнцӕ, уӕд е раги кӕддӕр адтӕй, уой фӕсте берӕ рӕстӕгутӕ райевгъудӕй, уомӕ гӕсгӕ ба сӕ муггӕгти фиццаг цӕргутӕ катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй.
Куд дзорунцӕ, уомӕ гӕсгӕ Сабай ӕма Гӕмоси байзайӕггӕгтӕй сӕ еу – Баппай, адтӕй ин ӕртӕ фурти: Туйгъан, Хъубади ӕма Уӕрки.
Баппаййи хестӕр фурт Туйгъанӕн адтӕй фурт Уруси ӕма ӕртӕ кизги. Урусийӕн адтӕй фурт (ӕ ном феронх ӕй), уомӕн дӕр фурт Самсӕдин. Баппаййи дуккаг фурт Хъубадийӕн дӕр адтӕй фурт Зурапп, уомӕн – Саулӕг, Саулӕгӕн ба – Сослан. Баппаййи ӕртиккаг фурт ба адтӕй Уӕрки.
Туйгъан, Хъубади, уӕдта Бисай байзайӕггӕгти муггаг адтӕй Сабайтӕй, Уӕркий муггаг ба – Гӕмостӕй (Уӕрки ӕ муггаг искодта сӕ фиддӕл Гӕмости номбӕл).
(Сабайтӕ ӕма Гӕмости муггӕгти равзурди цубур истори радзурдта 1991 анзи Дзӕуӕгигъӕуи цӕрӕг зӕронд ахургӕнӕг 77-анздзуд Сабайти Саулӕги фурт Сослӕнбег).

Нӕ республики Сӕйраг архиви 1886 анзи ӕрфинстмӕ гӕсгӕ ба, «Бийнонти хигъди» Сабайтӕ ӕма Гӕмости муггӕгтӕй Къумбулти гъӕуи цардӕнцӕ: Сабайтӕй – Туйгъан Баппаййи фурт – 90-анздзуд, ӕ фурт Иналухъ ӕма Увей фурт Дзангерий – 40-анздзуд, Гӕмости муггагӕй ба Уӕрки, е дӕр Баппаййи фурт – 40-анздзуд.
Гӕмос ӕма Сабаййи цӕуӕт ӕма цӕуӕти цӕуӕт берӕ рӕстӕгути фӕццардӕнцӕ Къумбулти гъӕуи, уой фӕсте ба, хуӕнхти цӕргутӕн будуртӕмӕ раледзуни барӕ лӕвӕрд ку ӕрцудӕй, уӕд Сабайтӕ фӕллигъдӕнцӕ Лескени гъӕумӕ, Гӕмостӕ ба – Хӕзнидонмӕ.
Дууӕ гъӕуеми ма абони дӕр Сабайтӕ ӕма Гӕмости муггӕгтӕй цӕргутӕ ес.
Сихъотӕ (Сехъотӕ). Сихъоти муггаги фиццаг фиддӕл, дан, адтӕй Биазӕр. Сихъоти Биазӕр цардӕй Уӕллаг Зӕрӕмӕги, Уӕллагири коми. Зӕрӕмӕги цӕргутӕн хумзӕнхитӕ нӕ фагӕ кодтонцӕ, уомӕ гӕсгӕ ба си алкедӕр минкъий зӕнхи гӕппӕлбӕл федар хуӕстӕй, гъӕуай ӕй кодта. Цӕргути ’хсӕн зӕнхи туххӕй устур хилтӕ дӕр ӕрцӕуидӕ. Еу уӕхӕн хили Сихъоти Биазӕри къохӕй мард фӕцӕй ӕ синхон лӕг, ӕма ’й мӕрдгинтӕ агурдтонцӕ марунмӕ. Цӕмӕй уонӕй фӕййервазтайдӕ, уомӕ гӕсгӕ ӕ хуӕрӕ Гуасси хӕццӕ ӕрбалигъдӕй Адай ӕфцӕгбӕл Дигори коммӕ.
Дигори коми Биазӕр ӕ хуӕрӕ Гуасси хӕццӕ ӕрсабур ӕй Донифарси гъӕуи. Ами сӕ байуазӕг кодтонцӕ Хъаиртӕ. Биазӕр сӕмӕ бацудӕй ихуӕрсти фиййауӕй. Бауарзта син сӕ кизгуттӕй еуей ӕма ’й ӕрхудта, бийнонти хецау иссӕй ӕма цардӕй ӕ бийнонти хӕццӕ фиццаг Хъаирти цори Донифарси гъӕуи, уой фӕсте ба сӕ цӕрӕнбунат раййивтонцӕ Къумбулти гъӕумӕ. Биазӕрӕн Хъаирти кизгӕй исӕнтӕстӕй цӕуӕт. Сӕ фурттӕ адтӕнцӕ: Дзамболат, Дабел, Габо ӕма Буцу. Уонӕн ба исӕнтӕстӕнцӕ: Къӕбули, Темурчи, Хангерий ӕма Елхъан. Аци ӕнсувӕртӕн дӕр Къумбулти гъӕуи исӕнтӕстӕй цӕуӕт ӕма цӕуӕти цӕуӕт.
Муггаги адӕм берӕ рӕстӕгути фӕццардӕнцӕ Къумбулти гъӕуи, уӕдта, хонхи цӕргутӕн будуртӕмӕ раледзуни барӕ лӕвӕрд ку ’рцудӕй, уӕд Сихъотӕн дӕр сӕ фулдӕр фӕллигъдӕнцӕ Хӕзнидони гъӕумӕ. Адтӕй си уӕхӕнттӕ дӕр, кӕцитӕ Октябри революций агъонмӕ фӕллигъдӕнцӕ Турк ӕма Франций бӕститӕмӕ.
(Сихъоти муггаги равзурди таурӕхъ финст ӕрцудӕй Къумбулти гъӕуи раздӕри цӕрӕг, Хӕзнидони гъӕуккаг 72-анздзуд Сихъоти Мурати, уӕдта зӕронд ахургӕнӕг Сихъоти Хангериййи фурт 64-анздзуд Хъазибеги хабӕрттӕмӕ гӕсгӕ. Ниффинстан сӕ 1991 анзи Хӕзнидони гъӕуи).

Таматӕ. Тамати муггаги туххӕй ес дууӕ хузи таурӕхъи. Фиццаг таурӕхъ финстан аци киунуги, Уӕхъӕци муггӕгти туххӕй ку дзурдтан, уӕд уони хӕццӕ. Уоми финстан, Таматӕй Уӕллагири комӕй Дигоргоммӕ ка ралигъдӕй, еци дууӕ ӕнсувӕрей хабӕрттӕ. Ӕнсувӕртӕ фиццаг дууемӕй дӕр ӕрцардӕнцӕ Уӕхъӕци гъӕуи. Ами уоститӕ ӕрхудтонцӕ. Уой фӕсте си сӕ еу Цӕрай ӕ бийнойнаг Гецаони хӕццӕ фӕллигъдӕй Къумбулти гъӕумӕ. Иннӕ ӕнсувӕр ба байзадӕй ӕхе аули хӕццӕ Уӕхъӕци гъӕуи цӕргӕ.
Къумбулти гъӕумӕ ка фӕллигъдӕй – Цӕрай, уомӕн Гецати кизгӕй исӕнтӕстӕй цӕуӕт, фал син сӕ фиццаг цӕуӕти нӕмттӕ ба некебал гъуди кӕнуй.
Тамати муггаги хестӕртӕ игъосгӕ ӕрцудӕнцӕ, сӕ муггагӕй Дзицций, Тотурухъ ӕма Слангерий сӕ бийнонти хӕццӕ Къумбулти гъӕуи раги кӕддӕр ке цардӕнцӕ, уой. Уони нимайунцӕ Къумбулти гъӕуи Тамати фӕлтӕртӕн сӕ хӕстӕгдӕр фиддӕлтӕбӕл. Ассий Тамати дӕр нимайунцӕ сӕ хӕстӕг ӕрвадтӕлтӕбӕл. Етӕ дӕр, дан, исӕнтӕстӕнцӕ Къумбулти гъӕуккаг Таматӕй, Ассимӕ ка фӕллигъдӕй, уӕхӕн лӕгӕй.
Тамати муггаги адӕм дӕр берӕ рӕстӕгути фӕццардӕнцӕ Къумбулти гъӕуи, уӕдта фӕллигъдӕнцӕ Хӕзнидони гъӕумӕ, ӕма си цӕрунцӕ Тамати Цӕраййи байзайӕггӕгтӕ абони дӕр.
(Тамати муггаги равзурди хабӕрттӕ финст ӕрцудӕнцӕ 1991 анзи Хӕзнидони гъӕуи цӕрӕг 75-анздзуд Тамати Алихани таурӕхътӕмӕ гӕсгӕ).

Гегкитӕ, Дӕгуйтӕ, Сагетӕ, Тахъазтӕ, Цъеутӕ ӕма Хачиртӕ. Таурӕхътӕмӕ гӕсгӕ, ранимад ӕхсӕз муггаги равзурдӕнцӕ, Дигори коми еу мадӕ ӕма фидӕй ка райгурдӕй, уӕхӕн ӕнсувӕртӕй. Ӕнсувӕртӕ адтӕнцӕ: Гегки, Дӕгуй, Саге, Тахъаз, Цъеу ӕма Хачир. Ӕнсувӕртӕ сӕ лӕгти карӕни уоститӕ ӕрхудтонцӕ, сӕ фидӕй рахецӕн ӕнцӕ ӕма ӕрцардӕнцӕ алке ӕ бийнонти хӕццӕ хецӕнтӕй, сӕ муггӕгтӕ ба искодтонцӕ сӕхе нӕмттӕбӕл. Гегкийӕй равзурдӕй Гегкити муггаг, Дӕгуйӕй – Дӕгуйти муггаг, Сагейӕй – Сагетӕ, Тахъазӕй – Тахъазтӕ, Цъеуӕй – Цъеутӕ ӕма Хачирӕй – Хачирти муггаг. Цардӕнцӕ Донифарси зилди, фиццаг Багъайти, уой фӕсте ба бундоронӕй ӕрцардӕнцӕ Къумбулти гъӕуи.
Ӕнсувӕртӕн сӕ муггаг ӕма сӕ фидӕ ка адтӕй, уой абони бӕлвурдӕй неке зонуй. Таурӕхъгӕнгутӕй сӕ еуетӕ муггӕгти фиддӕлбӕл нимайунцӕ Тӕрион Тулабеги, иннетӕ – Хъаирони, сӕ фулдӕр ба ӕнгъӕл ӕнцӕ, цума сӕ фиддӕл Хъаитти Хъай адтӕй, уой.
Аци ӕртӕ лӕгемӕй ӕнсувӕрти фидӕ ка адтӕй, уой исбӕрӕг кӕнуни туххӕй ма гъӕудзӕнӕй бакосун.
Таурӕхъгӕнгутӕ мин фӕстагдӕр радзурдтоцӕ Хъаитти Хъаййи хабар. Е, дан, адтӕй ранимад муггӕгти фиддӕл. Дигори коммӕ ӕрбалигъдӕй XIV ӕноси Тимури тухгӕнгути тасӕй.
Дигори коми Хъаитти Хъай ӕхецӕн цӕрӕнбунат равзурста Ӕхсӕуӕ ӕма Донифарси гъӕути астӕу, Ирӕфи дони галеу фарс, Фӕтӕнти уӕллӕй ци хонсар ес, уоми, Тъуруски ӕрдози. Еци рӕстӕги дан, Тъуруски ӕрдози алливарс адтӕй къотӕргин гъӕдӕ. Ами Хъай исаразта къириндаст хӕдзарӕ ӕма си ӕрцардӕй бундоронӕй, бийнонти гъуддаг бакодта, ӕма ин исӕнтӕстӕй фурттӕ, уонӕй дӕр сӕ еуетӕн адтӕй уоститӕ, сувӕллӕнттӕ.
Хъаитти бийнонтӕ цардӕнцӕ Тъуруски, сӕхе хъаурӕй сӕхе дардтонцӕ, уотемӕй рӕстӕг евгъудӕй.
Еу уӕхӕни сӕбӕл ци цау ӕрцудӕй, уой туххӕй ба ес рагон таурӕхъ.
Еубон, дан, сӕ хӕдзарӕй сӕумӕ хӕдзари хецау Хъай рандӕ ’й фиййау, далистӕ хезунмӕ, хӕдзари ӕфсийнӕ ба – синхон гъӕумӕ мардмӕ. Хӕдзари ба байзадӕнцӕ ӕртӕ киндзи сӕ сувӕллӕнтти хӕццӕ. Ӕфсийнӕ, хӕдзарӕй ку нӕхстӕр кодта, уӕд медӕггойни дӕгъӕлтӕ равардта кӕстӕр киндзӕмӕ ӕма ин ниффӕдзахста, зӕгъгӕ, хуӕрун афони медӕггойни фиццаг хатӕнӕй райсдзӕнӕнцӕ цӕттӕгонд хуӕруйнӕгтӕ, медӕггойни дуккаг хатӕни дуар ба ма байгон кӕнӕнтӕ. Киндзитӕмӕ еу афони хуӕрун ку ’рцудӕй, уӕд хуӕруйнӕгтӕ медӕггойнӕй рахастонцӕ ӕма бахуардтонцӕ. Уӕдта сӕ бафӕндадтӕй медӕггойни дуккаг хатӕнӕй хуӕздӕр ӕма фулдӕр хуӕруйнӕгтӕ рахӕссун, фӕндадтӕй сӕ базонун, ӕфсийнӕ син цӕмӕннӕ уагъта байгон кӕнун медӕггойни дуккаг хатӕни дуар.
Хестӕр киндзитӕ кӕстӕр киндзӕн (дӕгъӕлти хецауӕн) лигъстӕ кӕнун байдӕдтонцӕ, цӕмӕй син байгон кодтайдӕ еци дуккаг дуар. Фиццаг нӕ арази кодта, уӕдта син ӕй байгон кодта. Медӕггойни дуккаг дуар ку байгон ӕй, уӕд и киндзитӕ багӕппитӕ кодтонцӕ медӕггойни дуккаг хатӕнмӕ. Къуртуй сӕр фегон кодтонцӕ ӕма си рауидтонцӕ устур уорс хелагӕ инсади сӕрбӕл тугъдӕй, уой рауингӕй, и киндзитӕ фӕттарстӕнцӕ, ницъцъӕхахст кодтонцӕ, сӕ гъӕрӕй и хелагӕ фегъал ӕй ӕма инсади къуртуйӕй рагӕпп кодта медӕггойнӕмӕ, уордигӕй ба тагъд-тагъдӕй Къумбултӕрдӕмӕ хонсарбӕл бурдӕй. Силгоймӕгти ма цӕй хуӕруни сагъӕс адтӕй. Хабар фегъосун кодтонцӕ хӕдзари хестӕр – Хъаййӕн. Хъай гъуддаг ралӕдӕрдтӕй, ӕ рагъмӕ уорс уӕр фелваста ӕма ма рафарста, хелагӕ цирдӕмӕ фӕллӕсуй, зӕгъгӕ, уобӕл, фӕннӕхстӕр ӕй, хелаги фӕдбӕл ӕма ’й и фӕд исхаста Багъай тегъӕмӕ, ами ’й исӕййафта, хонхи цъаси куд лӕстӕй, уотемӕй, ӕ бон ин нецибал иссӕй, хелагӕ зӕнхи ниллӕстӕй. Хъай ӕхецӕн загъта: «Нӕ амонд ӕма нин не ’рисхъӕ нӕ хелагӕ Тъурускӕй ардӕмӕ ӕ хӕццӕ исласта ӕма махӕн дӕр ардӕмӕ ледзгӕ ’й». Ӕ уорс уӕр уоми равгарста, фезонгутӕ искодта ӕма Хуцаумӕ искувта, идарддӕр сӕ бийнонти цард хуарз куд уа, уой туххӕй. Хъай еци бон сӕхемӕ Тъурускӕмӕ ӕриздагъдӕй. Ами дӕр косарт никкодта, изӕрӕй ба, бийнонтӕ хӕдзарӕмӕ ку ӕрӕмбурд ӕнцӕ, уӕд фӕккувтонцӕ ӕма син ӕ фӕндон загъта: «Нӕ ирисхъӕ нӕ хела-ги хӕццӕ кумӕ рандӕ ’й, мах дӕр уордӕмӕ ледзун гъӕуй». Бийнонтӕ фиди фӕндонбӕл исарази ӕнцӕ, ледзуни унаффӕ искодтонцӕ Багъай тегъӕмӕ. Дуккаг бон ӕнсувӕртӕ уоми хӕдзарӕ аразун райдӕдтонцӕ ӕма си исаразтонцӕ къириндаст хӕдзарӕ, Тъурускӕ ниууагътонцӕ ӕма ами цӕрун райдӕдтонцӕ.
Цардӕнцӕ ӕнӕнеци гъӕуагӕй, лимӕн ӕма уарзонӕй, кӕрӕдзей хӕццӕ, кустонцӕ ӕма сӕхе дардтонцӕ.
Рӕстӕг евгъудӕй, бийнонтӕбӕл ма бафтудӕй никкидӕр. Багъай тегъи ци ковӕндонӕ ес «Дзиуари ковӕндонӕ», зӕгъгӕ, уой дӕр Хъаиттӕ искодтонцӕ сӕхецӕн.
Хъаййи фурттӕ адтӕнцӕ: Гегки, Дӕгуй, Саге, Сарӕбий, Тахъаз, Хачир ӕма Цъеу. Авд ӕнсувӕри дӕр цардӕнцӕ еумӕ сӕ мадӕ ӕма сӕ фиди хӕццӕ. Сӕ бийнонтӕ фулдӕрӕй-фулдӕр кодтонцӕ, фӕстагмӕ исберӕ ’нцӕ, ӕма сӕ цард Багъайти къундӕг кӕнун байдӕдта. Уомӕ гӕсгӕ ба ӕнсувӕртӕн сӕ фидӕй иуаргӕ ӕрцудӕй. Нӕма рахецӕнтӕ ӕнцӕ сӕ фидӕй, уотемӕй авд ӕнсувӕри еумӕ аразун райдӕдтонцӕ хӕдзӕрттӕ Багъай тегъӕй дӕлдӕр, нур Къумбулти гъӕу ке хонунцӕ, еци зӕнхи хатти.
Къумбултӕмӕ тагъддӕр баледзуни туххӕй ба син фенхус кодтонцӕ Ассийӕй ӕрбацӕуӕг Боллотӕ, етӕ Къумбулти гъӕуи бунати хӕдзарӕ аразун ке райдӕдтонцӕ, уомӕй Хъаййи фурттӕ Боллоти уӕллӕй Хъуттунти (уотӕ хундтӕй и зинхи бунат) тагъд рӕстӕгмӕ авд хӕдзари исаразтонцӕ, уӕдта сӕмӕ ӕрлигъдӕнцӕ алке ӕ бийнонти хӕццӕ ӕма си бундоронӕй ӕрцардӕнцӕ.
Ӕвдӕймаг ӕнсувӕр Сарӕбиййӕн цӕуӕт не ’сӕнтӕстӕй, муггаг си нӕ равзурдӕй.
Ӕнсувӕртӕн сӕ мадӕ ӕма сӕ фидӕ ку рамардӕнцӕ зӕрондӕй, уӕд берӕ фӕстагдӕр Хъаитти муггаг, куд муггаг, уотӕ феронх ӕй ӕма ӕ кой некӕмибал адтӕй Дигори коми.
Еуӕй-еуетӕ ӕнгъӕл адтӕнцӕ, цума Дигоргоми Хъаиттӕ хӕстӕг ӕрваддӕлтӕ ӕнцӕ ирон Хъайттати хӕццӕ, уотӕ, ӕма, дан, еци хабар раст нӕй, алкедӕр си хецӕн муггаг адтӕй, кӕрӕдземӕн тогӕй хӕстӕг нӕ адтӕнцӕ. Уотӕ дзурдтонцӕ Хъаитти байзайӕггӕг. тӕ, уотӕ дзурдта Хъайттати Хъайтмурзӕ дӕр. 
(Хъаитти муггаги равзурди цубур истори радзурдта 1991 анзи Хӕзнидони раздӕри гъӕуккаг, Дзӕуӕгигъӕуи горӕти цӕрӕг 73-анздзуд Гегкити Хъогъалухъи фурт Авдрахман, е ба сӕ фегъуста ӕ фиди ӕнсувӕр Заурӕй).

Нур ба, Хъаитти Хъаййи фурттӕй ци муггӕгтӕ равзурдӕй, уони туххӕй.

Гегкитӕ. Уӕлдӕр куд финстан, уотӕ Гегкити муггаг равзурдӕй Къумбулти гъӕуи Хъаитти Хъаййи фурт Гегкийӕй. Гегки Гегкити муггаги фӕлтӕртӕн адтӕй сӕ фиццаг фиддӕл, исӕнтӕстӕй ин фурт Дзагой, уомӕн ба – Хъаирбег.
Хъаирбегӕн – Цӕппо, Цӕппойӕн – Алий (фӕсномугӕй – Аст). Алийӕн ба адтӕй аст фурти ӕма еунӕг кизгӕ. Фуртти нӕмттӕ хундтӕнцӕ: Дрис, Абе, Смали, Хъогъалухъ, Заурбег, Сӕхмӕт, Даукуй ӕма Хъурман, уӕдта еунӕг кизгӕ Фӕрӕз.
Ӕнсувӕрти кӕстӕр Хъурман кустагор рандӕ ’й Америкӕмӕ ӕма уоми рамардӕй, иннӕ ӕнсувӕртӕ ба цӕргӕ байзадӕнцӕ Къумбулти гъӕуи, ӕма си алкӕмӕндӕр исӕнтӕстӕй цӕуӕт ӕма цӕуӕти цӕуӕт. Фӕстагмӕ муггаги адӕм Къумбулти гъӕуи нимӕдзӕй исберӕ ’нцӕ, фӕззиндтӕй сӕмӕ хецӕн аултӕ. Хуӕнхаг цӕргутӕн будуртӕмӕ раледзуни барӕ лӕвӕрд ку ’рцудӕй, уӕд Гегкитӕн сӕ фулдӕр аултӕ Октябри революций агъонмӕ фӕллигъдӕнцӕ Дӕллаг Дидийнатӕмӕ, уордигӕй ба фӕстагдӕр сӕ еуетӕ фӕллигъдӕнцӕ Хӕзнидонмӕ, иннетӕ Чиколамӕ ӕма Лескенмӕ. Еу аул ба ма си байзадӕй цӕргӕ Донифарси гъӕуи, уӕдта етӕ дӕр 1930 анзи сӕ цӕрӕнбунат раййивтонцӕ Хӕзнидонмӕ.
Абони Гегки ӕма уой фуртти фӕлтӕртӕ цӕрунцӕ Цӕгат Иристони гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр.
Хъаитти Хъаййи фурт Гегки, дан, ӕ рӕстӕги адтӕй бӕгъатӕр тугъдон, адӕми уарзон ӕма лимӕн лӕг. Мӕгур адӕми сӕрбӕл ке тох кодта ӕрбацӕуӕг тухгӕнгути нихмӕ, ӕма, уӕхӕн тохи хуарз ӕнтӕстдзийнӕдтӕ ке ӕфтудӕй ӕ къохи, уомӕ гӕсгӕ йбӕл адӕм зар искодтонцӕ «Минкъий Гегкий зар», зӕгъгӕ.
Феппайуйнаг. Финсӕг Джиккайти Шамили киунуги «Ирон таурӕхътӕ» (Орджоникидзе, «Ир», 1989) мухургонд ӕрцудӕй 1989 анзи 128-131 фӕрстӕбӕл «Хъантемурти Мазухъи таурӕхъ».
1989 анзи ба Ирӕфи райони газет «Ленинон»-и мухургонд ӕрцудӕй 90-анздзуд Гецати Сослӕнбеги таурӕхъ «Ӕлдар Ахалберди Гугнай туххӕй».
Аци дууӕ таурӕхъеми дӕр Хъаййи фурт минкъий Гегки ӕвдист цӕуй, куд ахсгиагдӕр архайӕг, уотӕ. Гегкий фӕрци гурдзиаг ӕлдар састи бунати байзадӕй, ӕма ецирдиги Дигоргоми цӕрӕг адӕм берӕ рӕстӕгути ӕфхуӕрд нӕбал цудӕнцӕ.
(Гегкити муггаги равзурди хабар ниффинстан 1991 анзи Дзӕуӕгигъӕуи цӕрӕг 73-анздзуд Гегкити Хъогъалухъи фурт Авдрахмани таурӕхътӕмӕ гӕсгӕ).

Дӕгуйтӕ. Дӕгуй адтӕй Хъаитти Хъаййи фурттӕй сӕ еу. Е дӕр ӕрцардӕй Къумбулти гъӕуи, е ’нсувӕртӕ Гегки, Тахъаз, Саге, Хачир ӕма Цъеуи фарсмӕ.
Къумбулти гъӕуи Дӕгуййӕн исӕнтӕстӕй цӕуӕт, фал еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони абони неке зонуй.
Ес уӕхӕн рагон таурӕхъ, кӕцимӕ гӕсгӕ, Дӕгуйтӕй кадӕр фӕллигъдӕй Кӕсӕгмӕ. Кӕсӕги ӕхе римахста, уӕдта еу гъӕуи ӕрсабур ӕй (кӕци гъӕуи, уой таурӕхъгӕнгутӕ нӕ зонунцӕ). Ӕ муггаг искодта Кугихатуйтӕбӕл. Уоми цӕргӕй ӕ цӕуӕт ӕма цӕуӕти цӕуӕт иссӕнцӕ кӕсгӕнттӕ, фал зонунцӕ, сӕ муггаги фиддӕл Дигори комӕй, Къумбулти гъӕуӕй ке ӕрбафтудӕй Кӕсӕгмӕ, уой. Уӕдта, сӕ муггаг ба раздӕр Дӕгуйтӕй ке адтӕй. Абони дигорон Дӕгуйтӕ ӕма кӕсгон Кугихатуйтӕ сӕ хӕстӕгдзийнадӕ зонунцӕ, кӕрӕдземӕн хӕстӕги ӕгъдау кӕнунцӕ, кизгӕ дӕр кӕрӕдземӕй нӕ корунцӕ.
Дӕгуйтӕй Къумбулти гъӕуи ка байзадӕй цӕргӕ, етӕ ба лӕгмарди фӕсте ӕрлигъдӕнцӕ Донифарси гъӕумӕ ӕма аци гъӕуи иссӕнцӕ бундорон цӕргутӕ. Фал си катӕ цардӕй Дӕгуйти муггагӕй, уӕдта сӕ нӕмттӕ куд хундтӕнцӕ, уони дӕр таурӕхъгӕнгутӕ нӕ зонунцӕ.
Гъуди кӕнун ӕнгъезуй, зӕгъгӕ, уони цӕуӕтӕй ка исӕнтӕстӕй, етӕ адтӕнцӕ, нӕ республики Сӕйраг архиви 1886 анзи ӕрфинсти Донифарси гъӕуи цӕргути хӕццӕ Дӕгуйтӕй ци дууӕ бийнонти хецауи финст ӕрцудӕй, уонӕй. Етӕ ба адтӕнцӕ: Гена ӕма Хаджи, Нӕуӕги фурттӕ.
Анӕн дӕр Донифарси гъӕуи адтӕй цӕуӕт ӕма цӕуӕти цӕуӕт. Берӕ рӕстӕгутӕ фӕццардӕнцӕ Донифарси гъӕуи, уӕдта етӕ дӕр иннӕ гъӕуккӕгти хузӕн гъӕу ниууагътонцӕ ӕма фӕллигъдӕнцӕ Хӕзнидонмӕ.
(Дӕгуйти муггаги хабӕрттӕ радзурдта 1991 анзи Беслӕни горӕти цӕрӕг Дӕгуйти Алибеги фурт Барис).

Сагетӕ. Сӕ фиццаг фиддӕл Сагети муггагӕн адтӕй Хъаитти Хъаййи фурт Саге.
Сагейӕн Къумбулти гъӕуи исӕнтӕстӕй дууӕ фурти: Бабо, инней ном ба феронх ӕй.
Аци дууӕ ӕнсувӕри Къумбулти гъӕуӕй фӕллигъдӕнцӕ Кетӕмӕ ӕма еу къуар рӕстӕги уоми фӕццардӕнцӕ. Уой фӕсте ба ӕнсувӕртӕ исунаффӕ кодтонцӕ Кетӕй фӕстӕмӕ Къумбултӕмӕ ӕрбаледзун. Бабо ӕрбалигъдӕй ӕма Къумбулти гъӕуи бундоронӕй ӕрцардӕй, фал е ’нсувӕр ба хонхмӕ не ’рбахъӕрттӕй. Ӕндӕр кумӕдӕр фӕллигъдӕй. Сӕ хестӕртӕй еуетӕ дзорунцӕ, цума рафтудӕй Азербайджанмӕ ӕма уоми Сагети муггаг искодта. Аци Сагей фуртӕн (Бабой ӕнсувӕрӕн) Кети гъӕуи байзадӕй фурт Темур, ӕма е ба фӕллигъдӕй Кетӕй Мӕздӕгмӕ, Дзӕрӕстемӕ (Новоосетинскиййи хъаллӕмӕ). Дзӕрӕстей хъалли Сагети муггаг иссӕй зундгонд муггаг. Абони дӕр ма еци хъалли Сагети Темури байзайӕггӕгтӕй цӕрунцӕ цалдӕр бийнонти.
Бабойӕн Къумбулти гъӕуи исӕнтӕстӕй фурт Куцукк, уомӕн ба Дзако, Дзакойӕн – Омар, Омарӕн – Хадзимурзӕ (фӕсномугӕй Чечеу), уомӕн ба – Рамазан. Аци ӕнсувӕртӕй сӕ еуетӕ райгурдӕнцӕ Къумбулти гъӕуи, се ’ригондӕртӕ ба – Лескени. Абони ба Сагети хестӕрти фӕлтӕртӕ цӕрунцӕ нӕ Иристони гъӕутӕ ӕма горӕтти, уӕдта ма – Уӕрӕсей ӕндӕр рауӕнти дӕр.
(Сагети муггаги равзурди цубур истори финст ӕрцудӕй Октябрьскиййи гъӕуи цӕрӕг 66-анздзуд Сагети Хадзимурзи (Чечеуи) фурт Рамазани таурӕхътӕмӕ гӕсгӕ).

Тахъазтӕ. Сӕ муггаги фиццаг фидӕ Тахъаз дӕр адтӕй Хъаитти Хъаййи фурт. Тахъаз, ӕ фидӕй ку рахецӕн ӕй, уӕд ӕ муггаг ӕхе номбӕл искодта, Тахъазтӕбӕл.
Тахъазӕн ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони нин неке загъта. Цалдӕр хестӕри бафарстан Тахъазти муггагбӕл ӕма нин загътонцӕ: «Нӕ сӕ зонӕн». Мах ба гъуди кӕнӕн уотӕ, ӕма Тахъазӕн ӕ фиццаг цӕуӕтӕй ка исӕнтӕстӕй, етӕ адтӕнцӕ нӕ республики сӕйраг архиви финст ка ’рцудӕй ӕма 1886 анзи Тахъазти муггагӕй Къумбулти гъӕуи цӕргути ӕрфинстмӕ ка бахаудтӕй. Еци адӕм адтӕнцӕ: Кутей (Хъутей ӕртӕ фурти: Бабий – 80-анздзуд, Гӕуис – 62-анздзуд ӕма Хацби (Хазбий) – 60-анздзуд, уӕдта Хазбиййи фондз фурти: Сабазгерий – 34-анздзуд, Катет – 26-анздзуд, Нӕуӕг – 20-анздзуд, Караби – 16-анздзуд ӕма Атабий – 13-анздзуд.
Аци ӕнсувӕртӕн дӕр Къумбулти гъӕуи исӕнтӕстӕй цӕуӕт, фӕстагмӕ исберӕ ’нцӕ, сӕ цард фӕллӕгъуздӕр ӕй, уомӕ гӕсгӕ ба си амал кӕмӕн фӕууидӕ, етӕ сӕ цӕрӕнбунӕттӕ Къумбулти гъӕуӕй ӕййивтонцӕ будури гъӕутӕмӕ: Лескенмӕ, Хӕзнидонмӕ, Ӕхсӕрисӕрмӕ.
Абони ба Тахъазти хестӕрти фӕлтӕртӕ цӕрунцӕ нӕ Иристони берӕ гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр.
(Тахъазти муггаги равзурди цубур истори финст ӕрцудӕй Чиколай гъӕуккаг 88-анздзуд Хъамболти Хъасуни фурт Хъазибег ӕма Дзӕуӕгигъӕуи цӕрӕг Гегкити Хъогъалухъи фурт Авдрахмани таурӕхътӕмӕ гӕсгӕ. Ниффинстан сӕ 1991 анзи. Муггаги адӕми нӕмттӕ исбӕрӕг кӕнуни туххӕй ба испайда кодтан нӕ республики Сӕйраг архиви 1886 анзи ӕрфинсти хигъдтитӕй).

Хачиртӕ. Хачирти муггаги фиццаг фидӕ дӕр адтӕй Хъаитти Хъай, е дӕр ӕ фидӕ ӕма ӕ фондз ӕнсувӕремӕй ку рахецӕн ӕй, уӕд ӕ муггаг ӕхе номбӕл искодта, Хачиртӕбӕл, ӕма уотемӕй Къумбулти гъӕуи ӕрцардӕй. Уосӕ ракурдта ӕма ӕхуӕдӕг бийнонти хецау иссӕй. Къумбулти гъӕуи цӕргӕй, Хачирӕн исӕнтӕстӕй цӕуӕт, уӕдта уонӕн дӕр – цӕуӕт. Хачир ӕма ӕ фиццаг цӕуӕт Къумбулти гъӕуи ку цардӕнцӕ, е адтӕй хъӕбӕр раги, уой фӕсте берӕ рӕстӕгутӕ райевгъудӕй. Ӕрцудӕй сӕбӕл цаутӕ, уонӕй дӕр беретӕ рамардӕнцӕ емини незӕй. Адтӕй си уӕхӕнттӕ дӕр, кӕцитӕ Дигори комӕй фӕллигъдӕнцӕ Кавкази ӕндӕр рауӕнтӕмӕ дӕр. Фал, Хачиртӕй еци цаути фӕсте ӕгасӕй ка байзадӕй, уони цӕуӕт кенӕ ба цӕуӕти цӕуӕт ба ӕнцӕ номгаййӕй финст нӕ республики Сӕйраг архиви 1886 анзи ӕрфинсти Къумбулти гъӕуи цӕргути хӕццӕ «Бийнонти хигъди». Етӕ ба адтӕнцӕ Хъасполат ӕма Аслӕнбег, Бенагури фурттӕ, уӕдта Хъубадий фурт Кумбег. Бенагурӕн ма адтӕй никкидӕр цуппар фурти: Гамӕзи, Сабан, Габо ӕма Сафар, ӕма етӕ ба 1886 анзи агъонмӕ Къумбулти гъӕуӕй фӕллигъдӕнцӕ ӕндӕр рауӕнтӕмӕ. Идарддӕр сӕ царди гъуддӕгтӕ куд рауадӕнцӕ, уони исбӕрӕг кӕнун ба нӕ бафӕразтан.
Бенагури дууӕ фурти Хъасполат ӕма Аслӕнбег, уӕдта Хъубадий фурт Кумбег берӕ рӕстӕгути фӕццардӕнцӕ Къумбулти гъӕуи, уонӕн дӕр исӕнтӕстӕй цӕуӕт ӕма цӕуӕти цӕуӕт. Фӕстагмӕ сӕ муггаги адӕм нимӕдзӕй исберӕ ’нцӕ, ӕма си амал кӕмӕн фӕууидӕ, етӕ лигъдӕнцӕ будури гъӕутӕмӕ, сӕ фулдӕр – Лескенмӕ.
(Хачирти муггаги равзурди хабӕрттӕ дӕр радзурдтонцӕ 88-анздзуд Хъамболти Хъазибег, Хъасуни фурт ӕма Гегкити Хъогъалухъи фурт Авдрахман, фенхус нин кодта Дзӕуӕгигъӕуи цӕрӕг Хачирти Сӕлих дӕр. Нӕмттӕ базонуни туххӕй ба испайда кодтан нӕ республики Сӕйраг архиви финститӕй.

Сӕ муггагӕй еуӕй-еу хестӕртӕ дзорунцӕ, Кӕсӕг-Балхъари Хачирти муггагӕй ка цӕруй, етӕ дӕр, дан, исӕнтӕстӕнцӕ дигорон Хачиртӕй. Раги кӕддӕр, Къумбулти гъӕуӕй Хачиртӕй еу лӕг фӕллигъдӕй Кӕсӕг-Балхъармӕ, уоми кӕцидӕр гъӕуи ӕрцардӕй, исӕнтӕстӕй ин цӕуӕт, уонӕн дӕр – цӕуӕт, фӕстагмӕ цалдӕр хецӕн хӕдзари иссӕнцӕ. Дигорон Хачиртӕ ӕма Кӕсӕг-Балхъари Хачирти цӕргутӕ кӕрӕдзей хӕццӕ хӕстӕгдзийнадӕ зонунцӕ ӕма абони лимӕн ӕма уарзонӕй цӕрунцӕ.

Цъеутӕ. Сӕ муггаги фиццаг фидӕ Цъеу дӕр адтӕй Хъаитти Хъаййи фурт, адтӕй лӕгигъӕдгун, хуарз цауӕйнон; арӕх цӕуидӕ балцити ӕ уарзон хестӕр ӕнсувӕр, адӕми ӕхсӕг кадгин Гегкий хӕццӕ ’знӕгтӕн нихкъуӕрд раттунмӕ.
Цъеуӕн ӕ цӕуӕт ӕма цӕуӕти цӕуӕт катӕ адтӕнцӕ, сӕ нӕмттӕ куд хундтӕнцӕ, уони зундгонд цаутӕмӕ гӕсгӕ некебал гъуди кӕнуй (зундгонд цаутӕ – халери нез, ӕзнӕгти нихмӕ тухтитӕ, ӕма ӕнд).. Цъеуи цӕуӕтӕй дӕр еци цаути беретӕ бастъалдӕнцӕ (рамардӕнцӕ). Фал, дан, си ӕгасӕй ка байзадӕй, уӕхӕнттӕ дӕр адтӕй. Уони фӕрци Цъеути муггаг не ’сӕскъудӕй. Еци ефстӕгтӕй ка исӕнтӕстӕй, етӕ ба ӕнцӕ финст нӕ республики Сӕйраг архиви 1886 анзи ӕрфинсти хигъди.
Базе ӕма Дзандарӕй уӕлдай ма Къумбулти гъӕуи цардӕй Цъеутӕй еу ӕнсувӕр, ӕ ном Зама, зӕгъгӕ, уӕхӕн лӕг.
Базейӕн исӕнтӕстӕй дууӕ фурти: Сослӕнбег ӕма Муса, Дзандарӕн фурт не ’сӕнтӕстӕй, адтӕй ин фондз кизги: Керти, Самилхан, Гаджи, Гизӕ. Фӕндзӕймаг кизги ном ба феронх ӕй. Замай фурттӕ ба адтӕнцӕ: Муха, Тазе, Сӕлих ӕма Уомарбий, уӕдта ӕртӕ кизги: Узентӕ, Картинкӕ ӕма Дозинкӕ.
Фӕстагмӕ Цъеути муггаги адӕм Къумбулти гъӕуи исберӕ ’нцӕ, гъема син будуртӕмӕ фӕлледзуни барӕ лӕвӕрд ку ’рцудӕй, уӕд сӕ еуетӕ (Хъӕиййи аул) фӕллигъдӕнцӕ Лескени гъӕумӕ, иннетӕ ба – Хӕзнидонмӕ.
(Цъеути муггаги равзурди цубур истори финст ӕрцудӕй 1991 анзи Алагири цӕрӕг зӕронд ахургӕнӕг, раздӕри Хӕзнидони гъӕуи цӕрӕг 69-анздзуд Цъеути Солтани фурт Сослӕнбеги таурӕхътӕмӕ гӕсгӕ).

ЛЕЗГОРИ ГЪӔУ

Лезгори гъӕу ӕвӕрд ӕй Донифарси гъӕуӕй 2,5–3 километри идарддӕр цӕгатӕрдӕмӕ, Уорс хонхмӕ хӕстӕг, Ирӕфи донӕн ӕ галеу фарс, бӕрзонд Хонсари.
Гъӕуи адтӕй дууӕ синхи: Ӕндаг Лезгорӕ, Уорс хонхи тӕккӕ рӕбун, ӕма уомӕн ӕ хонсарӕрдигӕй еу километр идарддӕр ба иннӕ синх.
Ӕндаг Лезгори рӕбунти раги кӕддӕр зӕйтӕ рацудӕй, ӕма синхи цӕргутӕ еугурӕй дӕр фӕллигъдӕнцӕ фӕйнӕ рауӕнемӕ: сӕ еуетӕ Лезгори иннӕ синхмӕ ӕма Донифарси гъӕумӕ, сӕ фулдӕр ба – будури гъӕутӕмӕ.
Фиццагидӕр, дан, Лезгори ка ’рцардӕй, етӕ раздӕр цардӕнцӕ, Уорс хонхӕн ӕ Хонсари ци берӕ лӕгӕттӕ ӕма цъӕсгитӕ ес, уӕдта хонхи рӕбун ци дууӕ мӕсуги адтӕй, уонӕми (мӕсгутӕн, дан, сӕ еу адтӕй Хъарати муггаги, иннӕ ке мӕсуг адтӕй, уой ба неке зонуй).
Нури Лезгори цӕгатварс дӕр ес дӕс метри бӕрзӕндӕн тугъдон мӕсуг (еци мӕсуг дӕр ке адтӕй, уой неке зонуй, фал, дан, си фӕстаг рӕстӕгути ба цардӕнцӕ Бузартӕ).
Аци гъӕути (синхти) цӕргутӕн дӕр сӕ цӕрӕн хӕдзӕрттӕ адтӕнцӕ уӕлиндзӕ сӕртӕ, сӕ фӕрстӕ ба – дортӕй даст. Гъӕуи астӕу Леуанти муггагӕн адтӕй арӕзт устур ӕма федар галауан, ӕ фӕрстӕмӕ ба цӕрӕн хӕдзӕрттӕ ӕма мӕсуг, уӕдта дорин горенӕй ӕхгӕд тургъӕ.
Ахургӕндтӕ куд исбӕрӕг кодтонцӕ, уомӕ гӕсгӕ, Лезгорӕ ӕма Донифарси гъӕути астӕу «Мӕсигони тегъӕбӕл» ци уӕлмӕрдтӕ ӕма берӕ уобӕйттӕ ес еу рауӕн, уӕхӕн бунат Иристони берӕ нӕййес.
Лезгори гъӕуи адтӕй бундорон цӕрӕг муггӕгтӕ: Ӕрситӕ, Бетантӕ, Беритӕ, Бузартӕ, Бетрозтӕ, Гӕзӕнтӕ, Дретӕ, Даситӕ, Елетӕ, Леуантӕ, Тайсаутӕ, Уанитӕ, Хидиртӕ, Хутӕ, Хъаратӕ, Хъӕбӕлотӕ, Цӕмӕхъатӕ, Цорионтӕ ӕма Чибитӕ.
Муггӕгтӕ ӕрбафтудӕнцӕ гъӕумӕ ӕндӕр рауӕнтӕй кенӕ ба равзурдӕнцӕ медгъӕуи ӕндӕр муггӕгтӕй. 
Ӕрситӕ ӕма Елетӕ. Аци дууӕ муггаги нимайунцӕ хӕстӕг ӕрвадтӕлтӕбӕл. Ӕрси ӕма, дан, Еле адтӕнцӕ еу мадӕ ӕма еу фидӕй райгургӕ ӕнсувӕртӕ. Адтӕй ма син еу ӕнсувӕр дӕр, уой ном ба хундтӕй Мӕрза. Ӕнсувӕртӕ Дигори коммӕ ӕрбафтудӕнцӕ Ассий хуӕнхтӕй ӕма цардӕнцӕ Ӕндаг Лезгори сӕри, Уорс хонхи, еу лӕгӕти. Еци лӕгӕтӕн ӕ игон фарс дортӕй исдастонцӕ, исаразтонцӕ ’й, куд цӕрӕн хӕдзарӕ, уотӕ ӕма си ӕрцардӕнцӕ. Мӕрза, дан, хӕстӕг рӕстӕгмӕ Лезгори гъӕуӕй фӕллигъдӕй Кӕсӕгмӕ – Азнаурти гъӕумӕ ӕма ӕ муггаги (Мӕрзати) адӕм фӕстагмӕ уоми исберӕ ’нцӕ.
Ӕрси ӕма Еле ба цӕргӕ байзадӕнцӕ Лезгори гъӕуи. Ами уоститӕ ракурдтонцӕ, ӕма син фӕззиндтӕй цӕуӕт. Уой фӕсте ӕнсувӕртӕ байурстонцӕ ӕма хецӕнтӕй ӕрцардӕнцӕ. Сӕ нӕмттӕмӕ гӕсгӕ сӕ муггӕгтӕ искодтонцӕ. Уотемӕй Ӕндаг Лезгори гъӕуи фӕззиндтӕнцӕ Ӕрситӕ ӕма Елети муггӕгтӕ.
Нур ба, и дууӕ муггагемӕй халери нези фӕсте ӕгасӕй ка байзадӕй, уони туххӕй.
Ӕрсити Ӕрсийӕн Лезгори гъӕуи исӕнтӕстӕй еунӕг фурт Дзӕууа, уомӕн ба цуппар фурти: Тохъос, Заурбег, Самур ӕма Тики.
Аци ’нсувӕртӕн дӕр Лезгори гъӕуи адтӕй фурттӕ: Тохъосӕн – Мӕрзабег, Заурбегӕн – Даукуй ӕма Хъурман, Самурӕн – Ӕфсимайхуӕ, Тикийӕн – Дудрихъо. Ӕнсувӕрти цӕуӕт ӕма цӕуӕти цӕуӕт берӕ рӕстӕгути фӕццардӕнцӕ Лезгори гъӕуи, уӕдта сӕ цӕрӕнбунат раййивтонцӕ Лескени гъӕумӕ.
Ӕрсий ӕнсувӕр Елети Елейӕн дӕр Лезгори гъӕуи исӕнтӕстӕй фурттӕ, фал син сӕ нӕмттӕ ба некебал гъуди кӕнуй. Сӕ муггӕгти абони хестӕртӕ куд дзорунцӕ, уомӕ гӕсгӕ, Елей фиццаг цӕуӕтӕй ка исӕнтӕстӕй, етӕ адтӕнцӕ: Цеге, Гизе ӕма Смали. Уонӕн дӕр адтӕй Лезгори гъӕуи цӕуӕт ӕма цӕуӕти цӕуӕт. Елети адӕм дӕр берӕ рӕстӕгути фӕццардӕнцӕ Лезгори гъӕуи, уӕдта си еу аул ӕ цӕрӕнбунат раййивта, уордигӕй ба фӕстагдӕр – Лескенмӕ, иннӕ аулӕй ба сӕ еуетӕ фӕллигъдӕнцӕ Хӕзнидонмӕ, иннетӕ ба – Лескенмӕ.
(Ӕрситӕ ӕма Елети муггӕгти равзурди хабӕрттӕ радзурдтонцӕ 1991 анзи Лескени гъӕуи цӕргутӕ 92-анздзуд Ӕрсити Хъурмани фурт Хаджимуссӕ ӕма зӕронд ахургӕнӕг 66-анздзуд Елети Тазей фурт Мурат).

Бетантӕ. Аци муггаг куд равзурдӕй, уой туххӕй раздӕр радзурдтан, Устур-Дигори гъӕуи Чихтисти муггаги равзурди туххӕй ку дзурдтан, уӕд. Уоми ниффинстан, Бетан ӕма Чихтис Лезгори рагон цӕрӕг Сатай байзайӕггаг Мӕлцӕги фурттӕ ке адтӕнцӕ, ӕма сӕ муггӕгтӕ сӕхе нӕмттӕбӕл ке искодтонцӕ, еци хабар. Чихтисти муггаги адӕм халери нези тасӕй фӕллигъдӕнцӕ Устур-Дигори зилдмӕ ӕма ’рцардӕнцӕ Устур-Дигори гъӕуи. Бетанти муггаг ба цӕргӕ байзадӕй Лезгори гъӕуи. Сӕ муггаги фиццаг фидӕ Бетанӕн Лезгори гъӕуи исӕнтӕстӕй дууӕ фурти: Артуд ӕма Цицай. Артуди цӕуӕти нӕмттӕ некебал гъуди кӕнуй. Цицаййӕн ба исӕнтӕстӕй цуппар ӕма инсӕй сувӕллони, уонӕй цӕргӕ байзадӕй цуппар фурти ӕма цуппар кизги, иннетӕ ба ӕригонӕй рамардӕнцӕ.
Цицай фурттӕ адтӕнцӕ: Басил, Гуйман, Данел ӕма Уомар. Аци ӕнсувӕртӕн дӕр адтӕй цӕуӕт ӕма цӕуӕти цӕуӕт. Фӕццардӕнцӕ Лезгори гъӕуи берӕ рӕстӕгути, уӕдта сӕ еуетӕ сӕ цӕрӕнбунат раййивтонцӕ Лескенмӕ, иннетӕ – Хӕзнидонмӕ ӕма Чиколамӕ.
(Бетанти муггаги равзурди цубур истори финст ӕрцудӕй 1991 анзи Чиколай гъӕуи цӕрӕг 73-анздзуд Бетанти Сланбеги фурт Мӕхӕмӕти таурӕхътӕмӕ гӕсгӕ).

Беритӕ, Бузартӕ, Даситӕ, Дретӕ, Леуантӕ ӕма Чибити муггӕгти равзурд.
Таурӕхъгӕнгутӕ куд дзорунцӕ, уомӕ гӕсгӕ, аци муггӕгти фиццаг фиддӕлтӕ адтӕнцӕ ӕнсувӕртӕ: Бери, Бузар, Даси, Дре, Леуан ӕма Чиби. Цардӕнцӕ Лезгори гъӕуи.
Фал, Лезгори гъӕумӕ муггӕгти фиццаг фиддӕлтӕ кӕцӕй фӕззиндтӕнцӕ, уой туххӕй ба ес фӕйнӕхузи таурӕхъи.
Хӕзнидони гъӕуккаг Чибити Хизир ӕ рӕстӕги радзурдта, зӕгъгӕ, Бузар, Даси, Леуан ӕма Чиби адтӕнцӕ ӕнсувӕртӕ, ассийаг Темболи фурттӕ, Бери ӕма Дрей кой ба нӕ кӕнуй.
Иннӕ таурӕхъгӕнгутӕ ба дзорунцӕ, ӕхсӕз муггагей фиццаг фиддӕлтӕ, дан, еугурӕйдӕр исӕнтӕстӕнцӕ Лезгори гъӕуи цӕрӕг Сатайӕй, Гагуай ӕнсувӕрӕй. Сатаййӕн, дан, Лезгори гъӕуи исӕнтӕстӕй, уӕлдӕр ке кой кодтан, еци ӕхсӕз фурти: Бери, Бузар, Даси, Дре, Леуан ӕма Чиби. Аци ’нсувӕртӕ сӕхуӕдтӕ бийнонти хецӕуттӕ ку иссӕнцӕ, уӕд анӕн дӕр Лезгори гъӕуи ӕнтӕстӕй – фурттӕ ӕма кизгуттӕ. Фал таурӕхъгӕнгутӕй сӕ фулдӕр нӕ зонунцӕ, ӕнсувӕртӕн сӕ фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уони. Еци рӕстӕги адӕмтӕ халери незӕй цӕгъдуни кодтонцӕ, ӕма ма муггӕгтӕй ӕгасӕй ци ефстӕгтӕ байзадӕй цӕргӕ, етӕ ба сӕ феронх ӕнцӕ.
Нур ба ранимад муггӕгтӕн алкӕмӕн сӕрмагондӕй ӕхе туххӕй.
Беритӕ. Сӕ муггаги фиццаг фидӕ адтӕй Сатай фурт Бери. Берийӕн ӕ фиццаг цӕуӕт катӕ адтӕнцӕ, уони неке зонуй, фал ӕ Цӕуӕти цӕуӕтӕй ба исӕнтӕстӕнцӕ: Датцоййӕн ӕртӕ фурти – Гега, Хъудайнат ӕма Фацбай. Цицоййӕн дӕр ӕртӕ фурти – Басил, Гуйман ӕма Омар; Сугъарӕн еу фурт – Майрӕн; Айтегӕн – Дзизӕ ӕма Елбиздухъ; Зохъойӕн еунӕг фурт – Науруз.
(Кӕсӕ нӕ республики Сӕйраг архиви 1886-аг анзи ӕрфинсти «Бийнонти хигъдмӕ».

Ранимад ӕнсувӕртӕн дӕр Лезгори гъӕуи ӕнтӕстӕй цӕуӕт ӕма цӕуӕти цӕуӕт. Фӕстагмӕ нимӕдзӕй исберӕ ’нцӕ, ӕма син сӕ еумӕйаг зӕнхитӕ нӕбал фагӕ кодтонцӕ. Уомӕ гӕсгӕ ба си амал кӕмӕн фӕууидӕ, етӕ лигъдӕнцӕ будури гъӕутӕмӕ: Дур-Дурмӕ, Къорамӕ, Киристонгъӕумӕ, сӕ фулдӕр ба – Лескени гъӕумӕ. Фиццагидӕр Берити муггагӕй Дур-Дурмӕ ка фӕллигъдӕй, етӕ адтӕнцӕ Айтеги фурт Елбиздухъ, иннӕ ба Зохъой фурт Науруз. Фӕллигъдӕнцӕ 1886 анзи.
Берити муггаги туххӕй ес еу таурӕхъ, зӕгъгӕ, Лезгори гъӕуи цӕрӕг Беритӕй еу ӕригон лӕхъуӕн сӕ гъӕуккаги рамардта ӕма фӕллигъдӕй Гурдзимӕ. Гурдзий еу къуар рӕстӕги ӕхе фӕрримахста, уӕдта уордигӕй исӕфтудӕй Уӕллагири коммӕ ӕма ӕрцардӕй Туалгоми еу гъӕуи, ами муггаг искодта, ӕма еци гъӕуи Берити муггагӕй фӕззиндтӕй берӕ хецӕн хӕдзӕрттӕ. Фӕстагмӕ, дан, еци гъӕу исхудтонцӕ сӕхе номбӕл, Берити гъӕу, зӕгъгӕ
(Берити муггаги равзурди хабӕрттӕ радзурдта 1991 анзи Лескени гъӕуккаг 95-анздзуд Берити Базей фурт Хадзиомар).

Бузартӕ. Бузар дӕр адтӕй Сатай фурт, цардӕй Лезгори гъӕуи. Е дӕр ку ислӕг ӕй, уӕд уосӕ ракурдта, бийнонти хецау иссӕй ӕма ӕ муггаг искодта ӕхе номбӕл, Бузартӕ, зӕгъгӕ. Бузарӕн дӕр Лезгори гъӕуи исӕнтӕстӕй цӕуӕт ӕма цӕуӕти цӕуӕт, фал, уонӕн дӕр сӕ нӕмттӕ куд хундтӕнцӕ, уой некебал гъуди кӕнуй. Ка син исӕнтӕстӕй, уони цӕуӕт ба 1886 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Дзадтей фурт Бузар – 70-анздзуд; Докой фурт Хазбий – 36-анздзуд ӕма Басили дууӕ фурти Аслӕмурзӕ – 30-анздзуд ӕма Элмурза – 20-анздзуд. Атӕ дӕр адтӕнцӕ бийнонти хецӕуттӕ (сӕ бийнонти нимӕдзӕ ӕма уонӕн сӕ нӕмттӕ ба хигъди финст не ’рцудӕнцӕ), адтӕй син цӕуӕт ӕма цӕуӕти цӕуӕт. Берӕ рӕстӕгути фӕццардӕнцӕ Лезгори гъӕуи, уӕдта етӕ дӕр сӕ цӕрӕнбунат раййивтонцӕ Лескени гъӕумӕ.
Даситӕ. «Нӕ муггаги фиццаг фиддӕл Даси лезгойраг Сатай фуртбӕл ка нимайуй, етӕ раст нӕ дзорунцӕ», – загъта ӕ дзубандий Хӕзнидони раздӕри гъӕуккаг, Заводской поселоки цӕрӕг Дасити Измаил. Измаили фарс радзурдтонцӕ Чибити муггаги хестӕртӕ Хӕзнидони гъӕуи цӕргутӕ Тазӕрет ӕма уомӕн е ’нсувӕр Хизир.
Аци хестӕртӕ Бузартӕ, Даситӕ, Леуантӕ ӕма Чибити муггӕгги фиццаг фиддӕлтӕбӕл нимайунцӕ Ассийӕй Лезгори гъӕумӕ ӕрбацӕуӕг Темболи фуртти: Бузар, Даси, Леуан ӕма Чибий.
Лезгори гъӕумӕ цӕмӕ ӕма кутемӕй ӕрбафтудӕнцӕ Темболи цуппар фурти, уой хабар дӕр радзурдтонцӕ еци лӕгтӕ.
Еу уӕхӕни, дан, Темболи фуртти бафӕндадтӕй бабӕрӕг кӕнун Лезгори гъӕумӕ сӕ фидимади ’рвадтӕлти, Ӕрсити адӕми. Ӕрситӕй ба раздӕр цалдӕр лӕги цауӕни арс фӕццӕф кодтонцӕ ӕма ӕ фӕсте ӕрбафтудӕнцӕ Лезгорӕмӕ. Ами цӕф арс еу хонхи лӕгӕти балӕстӕй, ӕма ’й рамардтонцӕ. Цауӕйнӕнттӕ ӕхсӕви еци лӕгӕти байзадӕнцӕ, сӕумӕ ба фӕккастӕнцӕ сӕ алливарсмӕ, ӕма еци рауӕн сӕ зӕрдӕмӕ фӕццудӕй. Лӕгӕт цӕрунмӕ куд бӕзтайдӕ, уотӕ ’й исаразтонцӕ, ӕ раззаг фарс ин дорӕй исдастонцӕ ӕма си ӕрцардӕнцӕ, куд бундорон цӕрӕг, уотӕ. Темболи цуппар фурти: Бузар, Даси, Леуан ӕма Чиби – Лезгори иссердтонцӕ цӕргӕ сӕ фидимади ’рвадтӕлти – Ӕрсити. Ӕрситӕ сӕ байуазӕг кодтонцӕ, уой фӕсте ба етӕ дӕр ӕрцардӕнцӕ Лезгори, Ӕрситӕмӕ хӕстӕг. Ӕнсувӕртӕ фиццаг еумӕ рацардӕнцӕ, уӕдта си алкедӕр ӕхецӕн цӕрӕн хӕдзарӕ исаразта, уоститӕ ракурдтонцӕ ӕма бийнонти хецӕуттӕ иссӕнцӕ. Сӕ муггӕгтӕ сӕхе нӕмттӕбӕл искодтонцӕ, ӕма Лезгори гъӕуи фӕззиндтӕнцӕ нӕуӕг муггӕгтӕ: Бузартӕ, Даситӕ, Леуантӕ ӕма Чибитӕ. Беритӕ ӕма Дрети муггӕгти кой нӕ кӕнунцӕ, Бузарти туххӕй ба финстан раздӕр аци ӕрмӕги.
Даси дӕр ӕ муггаг ӕхе номбӕл искодта, ӕма Лезгори гъӕуи фӕззиндтӕй Дасити муггаг.
Дасийӕн исӕнтӕстӕй фурт Уорӕзмӕг, уомӕн ба – Буцу, Буцуйӕн ба ӕртӕ фурти: Цопе, Хъасполат ӕма Слангерий.
Нӕ республики Сӕйраг архиви 1886 анзи ӕрфинсти бӕрӕггӕнӕнтӕмӕ гӕсгӕ ба еци анз Дасити муггагӕй Лезгори гъӕуи цардӕнцӕ: Буцуй фурт Цопе – 48-анздзуд, Хъасполати фурт Хазбий – 35-анздзуд ӕма Буцуй фурт Слангерий – 30-анздзуд.
Анӕн дӕр Лезгори гъӕуи адтӕй фурттӕ ӕма кизгуттӕ. Берӕ рӕстӕгути фӕццардӕнцӕ Лезгори гъӕуи, уӕдта фӕллигъдӕнцӕ: сӕ еуетӕ Лескенмӕ, иннетӕ – Хӕзнидон ӕма Ӕхсӕрисӕрмӕ. Абони ба Дасити хестӕрти фӕлтӕртӕ цӕрунцӕ ранимад гъӕути, уӕдта нӕ Иристони горӕтти.
(Дасити муггаги равзурди цубур истори финст ӕрцудӕй 1991 анзи раздӕри Лезгори гъӕуи цӕрӕг, Лескени гъӕуккаг 99-анздзуд Берити Базей фурт Хадзиомари, уӕдта Заводи поселокки цӕрӕг 70-анздзуд Дасити Сӕлай фурт Измаили таурӕхътӕмӕ гӕсгӕ).

Дретӕ. Дрети муггаги фиццаг фидӕ адтӕй Сатай фурт Дре. Дре дӕр ку ислӕг ӕй, уӕд е ’нсувӕртӕй байурста ӕма хецӕнӕй ӕрцардӕй Лезгори гъӕуи. Уосӕ ракурдта ӕма бийнонти хецау иссӕй ӕ муггаг ба ӕхе номбӕл искодта, Дретӕбӕл.
Дрейӕн Лезгори гъӕуи исӕнтӕстӕй фурт Геналди, уомӕн – Смали, Смалийӕн ба дууӕ фурти: Болат, иннӕ фурти ном ба феронх киндӕй. Уони фӕсте дӕр (1886 анзи) цардӕнцӕ Лезгори Бузикой фурт Сламурза – 63-анздзуд, уӕдта Губадий фурт Цепа. Анӕн дӕр Лезгори гъӕуи исӕнтӕстӕй цӕуӕт ӕма цӕуӕти цӕуӕт. Уони фӕлтӕртӕ дӕр берӕ рӕстӕгути фӕццардӕнцӕ Лезгори гъӕуи, уӕдта сӕ цӕрӕнбунӕттӕ раййивтонцӕ ӕндӕр рауӕнтӕмӕ. Еу аул си фӕллигъдӕй будурмӕ, Хӕзнидони гъӕумӕ. Адтӕй си уӕхӕнттӕ дӕр, кӕцитӕн Лезгори гъӕуӕй ледзгӕ ӕрцудӕй хуӕнхаг ирон гъӕутӕмӕ тоггини фӕдбӕл.
Раздӕр, аци ӕрмӕги Мӕстиноки гъӕуи муггӕгти равзурди истори ку финстан, уӕд лезгойраг Дрети Болати фурт Хъойбаййи туххӕй дӕр финстан.
Лезгойраг Дретӕй еу лӕги туххӕй сӕ муггаги адӕм дзоргӕ ӕрцудӕнцӕ таурӕхъ.
Еци лӕг, дан, рамардта сӕ гъӕуккаг кедӕр ӕма фӕллигъдӕй Гурдзимӕ, уоми еу къуар рӕстӕги ӕхе фӕрримахста, уой фӕсте ба ӕрцардӕй хонхи Дӕргъӕвси. Кадӕр ибӕл цъух бакодта, ӕма мард лӕги хӕстӕгутӕ базудтонцӕ, сӕ тоггин хонхи Дӕргъӕвси ке цӕруй, уой, ӕма ’й уоми гъавтонцӕ рамарун. Еу хатт, дан, ӕ размӕ фӕндагбӕл бабадтӕй еу лӕг ӕма ’й гъавта рамарунмӕ. Фал Дрей-фуртӕн дӕр фӕцӕй хуӕрзгӕнӕг, фегъосун ин кодта, ӕ марӕг ин ӕ раз ке хезуй, уой. Ӕ цуди гъуддаг кӕнуй ӕ фӕндагбӕл, ӕ разӕй ба тӕруй ӕ хӕрӕг. Марӕг Дрей-фурти кӕми хизта, еци ӕздӕхӕнмӕ ку ӕрхъӕрттӕй, уӕд Дрей-фурт ӕздӕхӕни тегъи сӕрти бахизтӕй ӕма дӕлиау ӕ хӕрӕги раййафта, уоми ба ӕ цуди гъуддаг идарддӕр кодта, уотемӕй сӕ хӕдзарӕбӕл ӕнӕфидбилизӕй исӕмбалдӕй. Марӕг лӕг ба изӕрмӕ фӕббадтӕй и къӕдзӕхи, изӕрӕй хӕдзарӕмӕ ку ’рцудӕй, уӕдта ’й фарстонцӕ мард лӕги хӕстӕгутӕ, ци бакодта, зӕгъгӕ. Е ба син дзуапп равардта: «Кӕд дзӕкъоли ниллӕстӕй, ӕма ’й уотемӕй хӕрӕг ӕ рагъи фӕххаста, ӕндӕр ба ’й некӕми фӕууидтон». Уӕдӕй фӕстӕмӕ Дӕргъӕвси цӕрӕг Дрети сӕ гъӕуи адӕм гиризӕй хонунцӕ «дзӕкъултӕ», зӕгъгӕ. Дрети муггаги адӕм Хонхи Дӕргъӕвси фӕстагмӕ исберӕ ’нцӕ, иссӕнцӕ аст хецӕн хӕдзари. 1870 анзи ба фӕллигъдӕнцӕ Будури Дӕргъӕвсмӕ ӕма уоми сӕ байзайӕггӕгтӕ абони дӕр цӕрунцӕ.
(Дрети муггаги равзурди истори, уӕдта сӕ адӕми царди туххӕй радзурдтонцӕ: 1991 анзи Лескени гъӕуи цӕрӕг 95-анздзуд Берити Базей фурт Хадзиомар, Хӕзнидони гъӕуи цӕрӕг Дрети Мӕжит, уӕдта –1991 анзи Дзӕуӕгигъӕуи горӕти цӕрӕг 73-анздзуд Дрети Геналдихъой фурт Тӕтӕрий (раздӕр цардӕй Будури Дӕргъӕвси).

Леуантӕ. Таурӕхъгӕнӕг Лескени гъӕуккаг 95-анздзуд Берити Хадзиомар куд радзурдта, уомӕ гӕсгӕ, Леуантӕн сӕ фиццаг фиддӕл адтӕй Леуан. Леуан ӕ фидӕй ку рахецӕн ӕй, уӕд ӕ муггаг ӕхе номбӕл искодта, ӕма Лезгори гъӕуи фӕззиндтӕй сӕ муггаг. Леуанӕн дӕр ӕ фиццаг цӕуӕти нӕмттӕ неке гъуди кӕнуй, фал, гъӕздуг ӕма устур муггаг ке адтӕнцӕ, уомӕн ба сӕ рагон цӕргутӕ ниууагътонцӕ бӕрӕггӕнӕн – Лезгори гъӕуи астӕу устур цӕрӕн хӕдзарӕ мӕсуги хӕццӕ – галауан. Еци галауани ка цардӕй, уонӕй сӕ еуети нӕмттӕ финст ӕнцӕ нӕ республики Сӕйраг архиви 1886 анзи ӕрфинсти. Еци анзи си цардӕнцӕ Никъо, Текъо ӕма Гуйман, – Темурхъани фурттӕ, уӕдта Хъисаййи фурт Бола. Аци адӕм берӕ рӕстӕгути фӕццардӕнцӕ Лезгори гъӕуи, фӕстагмӕ нимӕдзӕй исберӕ ’нцӕ ӕма син амал ку фӕцӕй, уӕд сӕ еуетӕ сӕ цӕрӕнбунат раййивтонцӕ Лескенмӕ, иннетӕ ба – Хӕзнидони гъӕумӕ.
Леуанти муггагӕй ма раги кӕддӕр адтӕй цӕргутӕ Туалгоми, Потий гъӕуи. Фал, кӕд, кӕцӕй, уӕдта цӕмӕ гӕсгӕ бафтудӕнцӕ Леуантӕ уордӕмӕ, уой бӕлвурдӕй неке зонуй. Кенӕ, дан, Дигоргомӕй Леуантӕй кадӕр фӕллигъдӕй Потий гъӕумӕ ӕма уоми Леуанти муггаг искодта, кенӕ ба Лезгори гъӕуи Леуанти фиццаг фидӕ адтӕй Туалгомӕй ӕрбацӕуӕг? Аци гъуддаг ма гъӕудзӕнӕй хуӕздӕр исбӕрӕг кӕнун.
Чибитӕ. Лезгори гъӕуи Чибити муггаг куд равзурдӕй, уой туххӕй финстан раздӕр аци ’рмӕги Дасити муггаги хӕццӕ. Чиби дӕр ӕ номмӕ гӕсгӕ ӕ муггаг искодта ӕма Лезгори гъӕуи фӕззиндтӕй Чибити муггаг.
Чибийӕн ӕ уосӕ ка адтӕй, уой некебал зонуй, фал ин адтӕй еунӕг фурт Ахтол. Ахтолӕн ба Хекъилати кизгӕй исӕнтӕстӕй дууӕ фурти: Геуӕрги ӕма Тотурухъ.
Геуӕргийӕн ӕ уосӕ адтӕй Габацити кизгӕ. Исӕнтӕстӕй син ӕртӕ фурти: Сламӕрза, Елмӕрза ӕма Дигис, уӕдта дууӕ кизги: Киабӕ (лӕгмӕ ӕрцудӕй Уӕдатӕмӕ) ӕма Басинкъа (ӕрцудӕй Сагетӕмӕ).
Тотурухъӕн ӕ уосӕ адтӕй ӕссон Гаппоти кизгӕ, цӕуӕт син адтӕй дууӕ фурти: Мӕлӕгку ӕма Никъо, кизгӕ син не ’сӕнтӕстӕй.
Нур ба Геуӕрги ӕма Тотурухъи цӕуӕти туххӕй.
Геуӕргий фурт Сламӕрзайӕн исӕнтӕстӕй ӕртӕ фурти: Даукуй, Тазе ӕма Хизир, – уӕдта цуппар кизги: Рӕут, Мӕрзиан, Розӕ ӕма Вера; Дигисӕн ба – Илас, Инус ӕма Ибрагим, уӕдта еунӕг кизгӕ Веркӕ (Елети хуӕрифурттӕ).
Тотурухъи хестӕр фурт Малагкойӕн ка исӕнтӕстӕй, уой нӕ зонунцӕ, Никъойӕн ба исӕнтӕстӕй дууӕ кизги: Дарий (ӕрцудӕй Дзоблати Саланмӕ) ӕма Салий (е дӕр ӕрцудӕй Дзоблати муггагӕй еу лӕгмӕ).
Уотемӕй уӕлдӕр ранимад нӕлгоймӕгтӕ ӕма кизгуттӕ адтӕнцӕ Лезгори гъӕуи Чибити муггаги фиццаг цӕргутӕ.
Чибити муггаги адӕм ке не ’сберӕ ’нцӕ, уой туххӕй ба сӕ муггаги хестӕртӕ фидӕй-фуртмӕ кӕрӕдземӕй игъосгӕ ’рцудӕнцӕ таурӕхъ ӕма йбӕл абони дӕр ӕууӕндунцӕ. Сӕ фиддӕлтӕй, Темболатӕй, дан, цауӕни уогӕй еу лӕг фӕццӕф кодта уӕрк-дзӕбодур ӕма и цауӕйнони еци дзӕбодур ралгъиста, зӕгъгӕ, авд фӕлтӕреми еуӕй-еумӕ фӕццотӕ. Еци ӕлгъисти фӕдбӕл муггаги ефстагӕй уӕлдай нӕлгоймаг нӕ цӕфстӕй (не ’задӕй), ка сӕмӕ ӕнтӕсидӕ, уонӕй дӕр кӕронмӕ берӕ нӕ цардӕй, фӕйнӕ рӕуонемӕй рамӕлиуонцӕ. 
Чибити муггаги адӕмӕн дӕр будурмӕ фӕлледзуни барӕ лӕвӕрд ку ’рцудӕй, уӕд фӕллигъдӕнцӕ Хӕзнидонмӕ ӕма ма си еци муггагӕй абони дӕр ес цӕргутӕ.
(Чибити муггаги равзурди цубур истори финст ӕрцудӕй Хӕзнидони гъӕуи 1991 анзи Чибити Сламурзи фурттӕ 79-анздзуд Даукуй ӕма 76-анздзуд Хизири таурӕхътӕмӕ гӕсгӕ).

Гӕзӕнтӕ ӕма Хути муггӕгтӕ. Фидӕй-фуртмӕ куд дзоргӕ ӕрцудӕнцӕ Гӕзӕнтӕ ӕма Хути муггӕгти хестӕртӕ, уомӕ гӕсгӕ аци муггӕгти фиццаг фиддӕл адтӕй ирон лӕг, ӕ ном хундтӕй Газай, еци рагон рӕстӕги цардӕй Уӕллагири коми (Уӕллаг Ири), Хонсари гъӕуи. Ами ин исӕнтӕстӕй дууӕ фурти. Кӕстӕр – Дзау, ӕ хестӕр фурти ном ба феронх ӕй.
Гӕзӕнтӕ ӕма Хути муггӕгти адӕми цард идарддӕр куд адтӕй, уой туххӕй байзадӕй дууӕ таурӕхъи. Дууӕ таурӕхъемӕн дӕр сӕ ахсгиагдӕр хъаппӕ ӕй ӕмхузон, фал си еуӕй-еу рауӕнти ес фӕйнӕхузи гъудитӕ.
Фиццаг таурӕхъ Гӕзӕнти муггаги равзурди туххӕй радзурдтонцӕ Дзӕуӕгигъӕуи горӕти цӕрӕг 55-анздзуд Гӕзӕнти Муса Резвани фурт ӕма Уӕхъӕци гъӕуи цӕрӕг 75-андздзуд Гӕзӕнти Бегӕз. Сӕ дууӕ дӕр Гӕзӕнтӕ ӕма Хути муггӕгти фиццаг фиддӕлтӕбӕл нимайунцӕ Газаййи. Газаййи, дан, рамардта ӕ фурт Дзау, ӕма уомӕ гӕсгӕ Дзау фӕллигъдӕй Дигори коммӕ, Лезгори гъӕумӕ. Ами ракурдта Уанити кизги. Ӕма ин исӕнтӕстӕй дууӕ фурти Сата ӕма Бузар. Сатай фурт адтӕй Хай, ӕма, дан, Хути муггаг Сатай фурт Хаййӕй равзурдӕй. Хай адтӕй Хути муггагӕн сӕ фиццаг фиддӕл.
Бузарӕн ба исӕнтӕстӕй фурт Хъурман. Хъурмани фурттӕ ба адтӕнцӕ Дако ӕма Гудзӕн. Гудзӕнӕн фурт не ’сӕнтӕстӕй, исӕнтӕстӕй ин ӕрмӕст цуппар кизги. Дакой фурттӕ ба адтӕнцӕ Цӕра (Битъин), Туйгъан ӕма Басил (Бӕка).
Дакой фурттӕн еу уӕхӕни сӕ фидӕй иуаргӕ ӕрцудӕй. Ӕнсувӕртӕ ку байурстонцӕ, уӕд Цӕрай (Битъий) ӕ цӕрӕнбунат Лезгори гъӕуӕй раййивта Уӕхъӕци гъӕумӕ ӕма уоми цӕргӕй Гӕзӕнти муггаги фидӕ иссӕй.
Гӕзӕнти Цӕраййӕн (Битъийӕн) Уӕхъӕци гъӕуи цӕуӕтӕй ка исӕнтӕстӕй, уой туххӕй ба раздӕр аци ӕрмӕги финстан Уӕхъӕци муггӕгти хӕццӕ.
Дакой иннӕ дууӕ фурти Басил (Бӕка) ӕма Туйгъан ба ма берӕ рӕстӕгути фӕццардӕнцӕ ӕд бийнонтӕ Лезгори гъӕуи, уой фӕсте ба 1890 анзи Басил ӕ бийнонти хӕццӕ фӕллигъдӕй Хути гъӕумӕ (Лескенмӕ), ӕма еци гъӕуи абони дӕр ӕ фӕлтӕртӕ цӕрунцӕ.
Таурӕхъгӕнӕг Гӕзӕнти Резван куд зӕгъуй, уомӕ гӕсгӕ 1910–1912 ӕнзти ба Туйгъани фурттӕ Бекир, Сӕид ӕма Хъурман дӕр сӕ бийнонти хӕццӕ Лезгори гъӕуӕй сӕ цӕрӕнбунӕттӕ раййивтонцӕ Хӕзнидони гъӕумӕ. Уонӕн дӕр сӕ цӕуӕт ӕма цӕуӕти байзайӕггӕгтӕ абони дӕр цӕрунцӕ Хӕзнидони гъӕуи.
Хути муггаги равзурди туххӕй ба радзурдта дуккаг таурӕхъ Дзӕуӕгигъӕуи цӕрӕг Хути Мухӕдин. Е сӕ муггаги хабӕрттӕ фегъуста хестӕртӕй, уӕдта испайда кодта нӕ республики Сӕйраг архив ӕма нӕ республики наукон-ӕртасӕн институти архиви финститӕй дӕр (Мухӕдинӕн ӕ хӕдзари ес «Бӕласӕ»).
Аци таурӕхъи дӕр Хутӕ ӕма Гӕзӕнти муггӕгти фиццаг фиддӕлбӕл нимад цӕуй Уӕллагири коми (Хонсари гъӕуи) цӕрӕг Газай. Газаййӕн уоми исӕнтӕстӕй дууӕ фурти: кӕстӕр фурт Дзау, хестӕр фурти ном ба феронх киндӕй.
Газаййи хестӕр фурти, дан, рамардта еу пъиристӕф, уой фӕсте ба Газаййӕн ӕхе дӕр рамардтонцӕ. Газаййи дуккаг фурт Дзау дӕр Уӕллагири коми кедӕр хӕццӕ фӕттоггин ӕй, ӕма ин уордигӕй ледзгӕ ӕрцудӕй. Дзау ӕрбалигъдӕй Дигори коммӕ ӕма ’рцардӕй Лезгори гъӕуи. Ами уосӕ ракурдта Уанити кизги ӕма ин исӕнтӕстӕй дууӕ фурти: Бузар ӕма Сата. Уотемӕй Бузарӕй равзурдӕй Гӕзӕнти муггаг, Сатайӕй ба – Хути муггаг.
Хути Хаййӕн Лезгори гъӕуи исӕнтӕстӕй цуппар фурти: Иуазӕг, Ӕрхил, Къулий ӕма Бӕдолӕ.
Аци цуппар ӕнсувӕри адтӕнцӕ Хути муггаги берӕ фӕлтӕрти хӕстӕгдӕр фиддӕлтӕ. Сӕ цӕуӕт ӕма цӕуӕти цӕуӕт Лезгори гъӕуи фӕстагмӕ нимӕдзӕй ку ’сберӕ ’нцӕ, уӕд сӕ цард лӕгъуздӕр кӕнун райдӕдта, сӕ еумӕйаг зӕнхитӕ син нӕбал фагӕ кодтонцӕ, ӕма си амал кӕмӕн фӕууидӕ, етӕ сӕ цӕрӕнбунӕттӕ Лезгори гъӕуӕй ӕййивтонцӕ будури гъӕутӕмӕ, сӕ фулдӕр лигъдӕнцӕ Кӕсӕги зӕнхитӕмӕ, уӕдта – Иристони Ирӕфи районмӕ, цардӕй си еу аул Къора-Уорсдони дӕр.
Хутӕй берӕ адӕм ӕрцардӕй сӕхе номбӕл конд гъӕуи – Хути гъӕуи. Хути гъӕуӕн 1893 анзи лӕвӕрд ӕрцудӕй Лескени ном. Лескени гъӕуи Хути муггагӕй ма ес нур дӕр цӕргутӕ.
Кцойтӕ ӕма Цӕмӕхъатӕ. Аци муггӕгтӕ исӕнтӕстӕнцӕ Курттати коми. Муггӕгти фиццаг фиддӕлтӕ адтӕнцӕ: Кцойтӕн – Кцо, Цӕмӕхъатӕн – Цӕмӕхъ, сӕ фиццаг фиддӕл ба адтӕй Курттат. Фӕстагдӕр ӕнсувӕртӕ ӕрцардӕнцӕ Гулий гъӕуи. Ами сӕхецӕн цӕрӕн хӕдзарӕ ӕма куройнӕ исаразтонцӕ, мулкӕй ку фӕгъгъӕздугдӕр ӕнцӕ, уӕдта исдастонцӕ муггаги мӕсуг дӕр.
Цӕйбӕрцӕ фӕццардӕнцӕ еумӕ ӕнсувӕртӕ Кцо ӕма Цӕмӕхъ, уой неке зонуй, фал еу уӕхӕни ба байурстонцӕ, ӕма Кцо байзадӕй цӕргӕ Гулий гъӕуи, уоми уосӕ ракурдта, ӕма ин исӕнтӕстӕй фурт Дзате, уомӕн – Хъазантемур, уой фурт ба адтӕй Кочи. Анӕн дӕр Гулий гъӕуи исӕнтӕстӕй берӕ фурттӕ ӕма кизгуттӕ.
Еу уӕхӕни Кцойтӕй еу лӕг (ӕ ном ин некебал гъуди кӕнуй) Курттати кедӕр рамардта, ӕма ин уомӕ гӕсгӕ Гулий гъӕуӕй ледзгӕ ӕрцудӕй. Фӕллигъдӕй ӕд бийнонтӕ идард Лескени гъӕумӕ. Ами Кцойти бийнонтӕ ӕрцардӕнцӕ бундоронӕй. Абони дӕр Гулий гъӕуӕй ӕрледзӕги байзайӕггӕгтӕй беретӕ цӕрунцӕ Лескени гъӕуи,
Кцой ӕнсувӕр Цӕмӕхъ дӕр еу къуар рӕстӕги рацардӕй Гулий гъӕуи, уӕдта цӕмӕдӕр гӕсгӕ фӕллигъдӕй Хонсар Иристонмӕ. Бахизтӕй Хилакки (Калоти ӕфцӕгбӕл) ӕма фӕсӕфцӕг ӕрцардӕй еу зӕнхи хатти. Уоми уосӕ ракурдта ӕма иссӕй бийнонти хецау, ӕ муггаг ба ӕхе номбӕл искодта Цӕмӕхъатӕбӕл.
Цӕмӕхъатӕ уоми ке цардӕнцӕ, уомӕн, дан, ес бӕрӕггӕнӕнтӕ – Цӕмӕхъати зӕнхитӕ. Еци зӕнхитӕ ма коми хестӕр цӕргутӕ зонунцӕ абони дӕр. Уӕдта, дан, уоми еу бӕрзонд къӕдзӕхбӕл байзадӕй рагон финст, «Цӕмӕхъатӕ», зӕгъгӕ.
Цӕйбӕрцӕ фӕццардӕнцӕ Цӕмӕхъатӕ еци рауӕн, фал, дан, етӕ дӕр кедӕр хӕццӕ фӕттоггин ӕнцӕ ӕма фӕллигъдӕнцӕ Дигори коммӕ, Ӕндаг Лезгори гъӕумӕ. Ами цардӕнцӕ, цалдӕн и гъӕу зӕйӕ нӕ фӕлласта, уӕдмӕ. Еци зӕйӕй Цӕмӕхъати адӕмӕй неке фӕззиан ӕй, фал син сӕ хӕдзарӕ, сӕ мулк, уӕдта сӕ фонсӕй цидӕртӕ ба фӕлласта. Ӕндаг Лезгори син цӕрӕнбунат нӕбал адтӕй, фал иннӕ Лезгори гъӕуи еу будури ӕрцардӕнцӕ.
Цӕмӕхъати фиццаг цӕргутӕй халери нези фӕсте ӕгасӕй ка байзадӕй, уонӕн сӕ еугурей некебал зонуй, фал си еуети ба гъуди кӕнунцӕ сӕ муггаги хестӕртӕ. Гъуди кӕнунцӕ уонӕй Хуймани ӕма уомӕн ӕ фурттӕ Айтег ӕма Алибеги, уӕдта Хуймани ӕнсувӕртӕ – Налухъ ӕма Сафарбиййи.
Анӕн дӕр Лезгори гъӕуи адтӕй цӕуӕт, берӕ рӕстӕгути си фӕццардӕнцӕ, уӕдта сӕ цӕрӕнбунат раййивтонцӕ будури гъӕутӕмӕ. Налухъ ӕма Сафарбий ӕд бийнонтӕ фӕллигъдӕнцӕ: фиццаг – Хъабанти гъӕумӕ, уордигӕй ба – Уозрекмӕ. Хуймани фуртти (Айтег ӕма Алибеги) цӕуӕт ба фӕллигъдӕнцӕ Лескени гъӕумӕ.
Лезгори равзургӕ Цӕмӕхъати фӕлтӕртӕ абони цӕрунцӕ Иристони гъӕутӕ ӕма горӕтти: Лескен, Дзӕуӕгигъӕу, Кӕсӕг, уӕдта ма Уӕрӕсей берӕ рауӕнти.
(Кцойти муггаги равзурди цубур истори ниффинсуни туххӕй пайдагонд ӕрцудӕй Кцойти Астемури таурӕхъ: «Кцойтӕ». Таурӕхъ мухургонд ӕрцудӕй газет «Рӕстдзинад»-и 1990 анзи. Цӕмӕхъати муггаги равзурди цубур истори ба финст ӕрцудӕй Дзӕуӕгигъӕуи цӕрӕг Цӕмӕхъати Василий фурт Мӕхӕмӕти таурӕхътӕмӕ гӕсгӕ).

Тайсаутӕ. Фиддӕлтӕй байзадӕй Тайсаути муггаги равзурди туххӕй таурӕхъ, Тайсаутӕ ӕма Абайтӕ адтӕнцӕ хӕстӕг ӕрвадтӕлтӕ, цардӕнцӕ Къоби. Къобӕй, дан, цӕмӕдӕр гӕсгӕ Тайсау ралигъдӕй Дигори коммӕ ӕма ӕрцардӕй Лезгори гъӕуи, ами уосӕ ракурдта, ӕ муггаг ӕхе номбӕл, Тайсаутӕбӕл, искодта, ӕма ин фӕззиндтӕй фурт Аслан, уомӕн – фурт Хъазий, Хъазиййӕн ба – ӕртӕ фурти: Хъурман, Баде, Гуйман ӕма еунӕг кизгӕ Косе.
Ӕртӕ ӕнсувӕремӕн – Хъурман, Баде ӕма Гуйманӕн, Лезгори гъӕуи цӕргӕй, исӕнтӕстӕй цӕуӕт, уонӕн – цӕуӕт ӕма цӕуӕти цӕуӕт. Иссӕнцӕ ӕхсӕз хецӕн хӕдзари, сӕ бийнонти нимӕдзӕ исхъӕрттӕй 10–25 адӕймагемӕй фулдӕрмӕ.
Аци адӕм дӕр берӕ рӕстӕгути фӕццардӕнцӕ Лезгори гъӕуи, будурмӕ фӕлледзуни барӕ син лӕвӕрд ку ’рцудӕй, уӕдта фӕйнӕ рӕстӕгеми (сӕ еуетӕ – раздӕр, иннетӕ ба – фӕстагдӕр) фӕллигъдӕнцӕ будури гъӕутӕмӕ, фулдӕр Лескени гъӕумӕ, уӕдта – Хӕзнидонмӕ. Еу аул ба си Октябри революций агъонмӕ фӕллигъдӕй Кӕсӕгмӕ, Дзӕллихъомӕ, 1970 анзи ба Елбиздухъи фурттӕ фӕллигъдӕнцӕ Чиколай гъӕумӕ. Уӕдӕй фӕстӕмӕ Лезгори гъӕуи Тайсаутӕй цӕрӕг нӕбал ес.
(Тайсаути муггаги равзурди цубур истори финст ӕрцудӕй 1991 анзи раздӕри лезгойраг 66-анздзуд Дзӕуӕгигъӕуи горӕти цӕрӕг Тайсаути Елбиздухъи фурт Солтани таурӕхъмӕ гӕсгӕ).

Уанитӕ. Сӕ муггаг раги рӕстӕги цардӕй Уӕллагири коми, Дагоми гъӕуи. 
Раги кӕддӕр, дан, Уанити муггагӕй еу ӕнсувӕр рамардта сӕ гъӕуккаг лӕги, фӕттоггин ӕй ӕма ӕрбалигъдӕй Дигори коммӕ, ӕрцардӕй Лезгори гъӕуи. Еу къуар рӕстӕгей фӕсте ами уосӕ ракурдта ӕма бийнонти хецау иссӕй ӕ муггаг ба ниууагъта Уанитӕбӕл.
Уаний-фуртӕн ӕ ном, уӕдта ӕ фиццаг цӕуӕти нӕмттӕ неке зонуй. Сӕ хестӕртӕ зонунцӕ, кӕрӕдземӕй игъосгӕй, дууӕ ӕнсувӕрей – Бадзий ӕма Хӕбиййи, цардӕнцӕ 1886 анзи. Уони фурттӕ ба адтӕнцӕ: Бадзиййӕн – еунӕг фурт Сабазгерий, уомӕн ба – ӕртӕ фурти: Бекир, Алий ӕма Смали. Хазбийӕн дӕр ӕртӕ фурти: Аслӕмурзӕ, Хуасдзау ӕма Сланихъо. Уони фурттӕ ба адтӕнцӕ: Аслӕмурзӕ-Бекмӕрза, Мазан ӕма Сослӕнбег. Хуасдзауӕн – Амурхан ӕма Темболат; Сланихъойӕн ба – Емӕза, уомӕн ба – Рамазан.
Бадзий ӕма Хазбиййи фурттӕ сӕхуӕдтӕ, уӕдта сӕ цӕуӕтӕй сӕ еуетӕ райгурдӕнцӕ хонхи, Лезгори, иннетӕ ба – Лескен ӕма Хӕзнидони гъӕути.
Бадзиййӕн ӕ цӕуӕти цӕуӕт Лезгори гъӕуӕй сӕ цӕрӕнбунат раййивтонцӕ Хъарадзаути гъӕумӕ (нури Хӕзнидонмӕ), иннӕ ӕнсувӕрти аул ба еугурӕй дӕр фӕллигъдӕнцӕ Лескенмӕ. Лескени гъӕуӕй ба Аслӕмурзи дууӕ фурти: Мазан ӕма Сослӕнбег – сӕ цӕрӕнбунӕттӕ раййивтонцӕ Кӕсӕг-Балхъармӕ ӕма Зольскиййи райони Светлогорскмӕ хӕстӕг ӕрцардӕнцӕ, сӕ нӕуӕг цӕрӕнбунатӕн ба равардтонцӕ сӕ райгурӕн гъӕуи ном, Лезгорӕ, зӕгъгӕ.
(Уанити муггаги равзурди хабӕрттӕ финст ӕрцудӕнцӕ 1991 анзи Лескени гъӕуккаг 53-анздзуд Уанити Бекмӕрзай фурт Рафаэли таурӕхътӕмӕ гӕсгӕ, Рафаэль ба таурӕхъ фегъуста ӕ хестӕр ӕнсувӕр Мурзӕй, уӕдта ма бафарста сӕ муггаги хестӕрти дӕр).

Хидиртӕ ӕма Бетрозтӕ. Аци муггӕгти равзурди туххӕй ес дууӕ таурӕхъи. Еу таурӕхъи дзорунцӕ, зӕгъгӕ, сӕ фиццаг фидӕ Хидиртӕ ӕма Бетрозтӕн адтӕй гурдзиаг ӕлдар Хидирашвилий фурт Хидир. Ӕлдар Хидирашвили ку рамардӕй, уӕд ӕ фурттӕ кӕрӕдзей хӕццӕ нӕбал федудтонцӕ, се ’хсӕн рауаидӕ хилтӕ. Уомӕ гӕсгӕ ба ӕнсувӕртӕ сӕ фиди цӕрӕнтӕ ниууагътонцӕ ӕма фӕллигъдӕнцӕ фӕйнӕ рауӕнемӕ. Сӕ хестӕр ӕнсувӕр Хидир ислигъдӕй Дигори коммӕ ӕма ӕрцардӕй Лезгори гъӕуи.
Дуккаг таурӕхъмӕ гӕсгӕ ба, Хидиртӕ ӕма Бетрозти фиццаг фиддӕл адтӕй, къулух Тимури тухгӕнгути хӕццӕ тохгӕй, ӕгасӕй ка байзадӕй, уӕхӕн алайнаг. Адтӕй ин уосӕ, ӕ уосӕ ба адтӕй Годзойти кизгӕ Ханиффӕ. Адтӕй син еунӕг фурт Хадзи. Ӕзнаги тасӕй ниййергутӕ ӕма сӕ инсӕйанздзуд фурт Хадзи фиццаг сӕхе римахстонцӕ Дигоргоми кӕмтти, ӕзнӕгтӕ Цӕгат Кавказӕй ку райеуварс ӕнцӕ, уӕдта ӕрцардӕнцӕ Лезгори гъӕуи.
Хадзи ку ислӕг ӕй, уӕд уосӕ ракурдта Мурити Фаризӕти ӕма син исӕнтӕстӕй ӕртӕ фурти: Хидир, Бетроз ӕма Тайсау.
Хидирӕн дӕр уосӕ корун афонӕ ку ’ссӕй, уӕд ӕрхудта Тетцойти Гуӕсӕхани. Фал еци рӕстӕги фӕззиндтӕй халери нез, ӕма Хидир еци незӕй рамардӕй, ӕ уосӕ Тетцоон ба байзадӕй цӕргӕ ӕнӕуодбарӕй, ӕма ’й фӕххудтонцӕ ӕ цӕгатмӕ, уоми ба ин райгурдӕй биццеу. Исӕвардтонцӕ йбӕл ӕ фиди ном – Хидир. Уой фӕсте ба Гуӕсӕхан ӕ цӕгатӕй ӕ фурт Хидири хӕццӕ исӕздагъдӕй Хидиртӕмӕ, Лезгори гъӕумӕ. Хидири ӕ мадӕ Гуӕсӕхан исгъонбӕл кодта. Хидир ку ислӕг ӕй, 23 анзи йбӕл ку рацудӕй, уӕд уомӕн дӕр уосӕ ракурдтонцӕ Текъойти муггагӕй, (уой ном дӕр хундтӕй Гуӕсӕхан). Хидирӕн Гуӕсӕханӕй катӕ исӕнтӕстӕй, сӕ нӕмттӕ куд хундтӕнцӕ, уони некебал гъуди кӕнуй, фал, дан, мӕнӕ нӕ республики Сӕйраг архиви Лезгори гъӕуи цӕргути «Бийнонти номхигъди» Хидиртӕй финст ка ’рцудӕй 1886 анзи, етӕ ӕнӕмӕнгӕ адтӕнцӕ Хидири цӕуӕти цӕуӕт. Цӕргӕ ба си кодтонцӕ дууӕ бийнонти (хӕдзари) хецауи: Хидирти Едзай фурт Аслӕнбег ӕма Секъай фурт Хъурман.
Идарддӕр таурӕхъгӕнгутӕ дзорунцӕ, зӕгъгӕ, Едзайӕн исӕнтӕстӕй фурт Аслӕнбег, Секъайӕн ба – Хъурман. Аци дууӕ ӕнсувӕремӕн дӕр исӕнтӕстӕй Лезгори гъӕуи цӕуӕт ӕма цӕуӕти цӕуӕт.
1902 анзи Хидирти муггаги адӕм еугурӕй дӕр фӕллигъдӕнцӕ Лескенмӕ.
Нур ба Бетрозти муггаги туххӕй.
Уӕлдӕр куд финстан, уомӕ гӕсгӕ Бетроз адтӕй Хидири фурти ӕнсувӕр, ӕма е дӕр цардӕй ӕд бийнонтӕ Лезгори гъӕуи. Бетроз еу къуар рӕстӕгей фӕсте ӕ бийнонти хӕццӕ Лезгори гъӕуӕй фӕллигъдӕй будурмӕ, Кети гъӕумӕ. Ами рацардӕнцӕ еу къуар рӕстӕги, уӕдта, еугур кетонтӕн дӕр Мӕздӕгмӕ ледзгӕ ку ’рцудӕй, уӕд Бетроз уордӕмӕ (Мӕздӕгмӕ) ледзун нӕ бакумдта, фал ӕ бийнонти хӕццӕ фӕллигъдӕй ӕ рагон гъӕу Лезгорӕмӕ. Бетрозӕн ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй. Аци цӕуӕт ӕма цӕуӕти цӕуӕт дӕр берӕ рӕстӕгути фӕццардӕнцӕ Лезгори гъӕуи, уӕдта фӕллигъдӕнцӕ будури гъӕутӕмӕ. Фиццагидӕр Бетрозтӕй еу аули адӕм фӕллигъдӕнцӕ Кӕсӕги зӕнхитӕмӕ ӕма ӕрцардӕнцӕ Хъогъалухъти. Уоми цӕргӕй, сӕ муггаги адӕм исберӕ ’нцӕ. Ӕрӕги дӕр ма еци гъӕуи Бетрозти муггагӕй адтӕй 120 хӕдзари, ӕма, дан, кӕд сӕ рагон фиддӕлтӕ дигорӕнттӕ адтӕнцӕ, уӕддӕр аци гъӕуи Бетрозти адӕм ба сӕхе нимайунцӕ кӕсгӕнттӕбӕл.
Бетрозти муггагӕй Лезгори гъӕуи цӕргӕ ка байзадӕй, уони фиддӕлтӕ ба, дан, адтӕнцӕ Алий ӕма уомӕн ӕ фурт Къудай, уӕдта уой цӕуӕти цӕуӕт. Етӕ дӕр 1974 анзи фӕсте Лезгори гъӕуӕй сӕ цӕрӕнбунӕттӕ раййивтонцӕ: сӕ еуетӕ – Лескени гъӕумӕ, иннетӕ ба – Чиколамӕ. Абони ба Бетрозти фӕлтӕртӕ цӕрунцӕ Лескен ӕма Чиколай гъӕутӕй уӕлдай ма Иристон, Кӕсӕг ӕма ма Уӕрӕсей ӕндӕр рауӕнти дӕр.
(Хидиртӕ ӕма Бетрозти муггӕгти истори радзурдтонцӕ 1991 анзи сентябри мӕйи Нальчики горӕти цӕрӕг 83-анздзуд Хидирти Къичий фурт Агубекир ӕма Дзӕуӕгигъӕуи горӕти цӕрӕг 61-анздзуд Хидирти Авдрахмани фурт Хасан, уӕдта Лескени гъӕуи цӕрӕг 73-анздзуд Бетрозти Хъаурбеги фурт Алибег).

Хъаратӕ, Гӕбутӕ, Хъулатӕ, Себеттӕ. Таурӕхътӕмӕ гӕсгӕ, аци муггӕгтӕ адтӕнцӕ еу артӕй байуаргӕ ӕнсувӕртӕй равзургӕ хӕстӕг ӕрвадтӕлтӕ. Муггӕгти фиццаг фиддӕлтӕ исӕнтӕстӕнцӕ Уӕллагири коми Ос-Бӕгъатӕри фурт Цъӕхили дуккаг уосӕй. Цардӕнцӕ Дагоми гъӕуи.
Ӕнсувӕртӕ Дагоми гъӕуи сӕ нӕмттӕмӕ гӕсгӕ сӕ муггӕгтӕ искодтонцӕ, ӕма си фӕззиндтӕй: Хъаратӕ, Гӕбутӕ, Хъулатӕ ӕма Себеттӕ.
Муггӕгти адӕм Дагоми гъӕуи цӕргӕй фӕстагмӕ нимӕдзӕй исберӕ ’нцӕ ӕма син сӕ еумӕйаг зӕнхитӕ нӕбал фагӕ кодтонцӕ, сӕ цард ӕнӕ зӕнхӕй исзин ӕй. Уомӕ гӕсгӕ ба зӕнхагор ӕма хуӕздӕр цард ӕнгъӕлдзау сӕ еуетӕ цудӕнцӕ ӕндӕр рауӕнтӕмӕ.
Еу уӕхӕни, дан, Хъаратӕ, Гӕбутӕ, Хъулатӕ ӕма Себеттӕй Уӕллагири комӕй Дигори коммӕ хуӕздӕр цардагор ӕрцудӕнцӕ цуппаремӕй ӕма ӕрцардӕнцӕ Ӕндаг Лезгори. Ами Уорс хонхи тӕккӕ рӕбун исаразтонцӕ цӕрӕн ӕма тохӕн мӕсуг ӕма уоми къуар рӕстӕги фӕццардӕнцӕ.
Мӕсуг еци цуппар лӕгей даст ке адтӕй, уой туххӕй ба ес бӕрӕггӕнӕн – мӕсуги дортӕй еуебӕл финст: «Хъара, Гӕбу, Хъула ӕма Себет».
Цӕйбӕрцӕ рӕстӕг фӕццардӕнцӕ аци адӕм Лезгори гъӕуи, уой некебал зонуй, фал, дан, берӕ фӕстагдӕр Гӕбутӕ фӕллигъдӕнцӕ Къӕмунти гъӕумӕ, Хъулатӕ – Дунтӕмӕ, Себеттӕ кумӕ фӕллигъдӕнцӕ, уой ба неке зонуй. Хъаратӕ ба байзадӕнцӕ цӕргӕ Ӕндаг Лезгори. Еци Лезгорӕбӕл зӕйӕ ку рацудӕй, уӕдта Хъаратӕ дӕр ӕрбалигъдӕнцӕ иннӕ Лезгорӕмӕ ӕма уоми берӕ рӕстӕгути фӕццардӕнцӕ, уӕдта фӕйнӕ рӕстӕги (сӕ еуетӕ раздӕр, иннетӕ ба фӕстагдӕр) фӕллигъдӕнцӕ будури гъӕутӕмӕ.
Хъарати муггаги рагондӕр цӕргутӕбӕл Лезгори гъӕуи нимад цудӕнцӕ: Губа, Айтег ӕма Сӕууай. Уонӕн ба исӕнтӕстӕй фурттӕ: Губайӕн – Сарӕбий-Хадзи, Хазбий-Хадзи, Елхъан ӕма Саге; Айтегӕн – Цепе, Бидзо ӕма Хадзи; Сӕууаййӕн – Гуйман, Уӕрки, Биаслан, Хуйман, Сланбег ӕма Сланихъо; Уонӕн дӕр Лезгори гъӕуи адтӕй фурттӕ ӕма кизгуттӕ.
Нӕ республики Сӕйраг архиви 1886 анзи ӕрфинсти бӕрӕггӕнӕнтӕмӕ гӕсгӕ ба, Хъарати муггагӕй Лезгори гъӕуи еци анз цардӕнцӕ: Киави фурт – Биаслан; Егкай фурт – Аслӕнбег; Уӕркий фурттӕ – Хуйман ӕма Аслӕнихъо; Бебици фурт – Хадзимурат; Геуӕргий фурт – Бала; Межери фурт – Каппо; Хадзи-Кубай (Губай) фурттӕ – Аслӕнгерий ӕма Сарӕбий; Едзай фурт – Кудзиго ӕма Айтеги фурт – Уане.
Хонхи цӕргутӕн будуртӕмӕ фӕлледзуни барӕ лӕвӕрд ку ’рцудзей, уӕд уӕлдӕр ранимад Хъаратӕн сӕ фулдӕр фӕллигъдӕнцӕ цӕрунмӕ Лескени гъӕумӕ. Еу аул ба фӕллигъдӕй Къорай гъӕумӕ. (Лезгори гъӕуи си рагӕй дӕр цӕрӕг нӕбал адтӕй).
(Лезгори Хъарати муггаги равзурди хабӕрттӕ финст ӕрцудӕнцӕ 1991 анзи 66-анздзуд Дзӕуӕгигъӕуи горӕти цӕрӕг Хъарати Болати фурт Мусай таурӕхъмӕ гӕсгӕ, Муса ба таурӕхъ фегъуста Лезгори гъӕуи раздӕри цӕргутӕ – Лескени гъӕуккаг 104-анздзуд Хъарати Мӕрзабеги фурт Тазӕретӕй, уӕдта Дзӕуӕгигъӕуи горӕти цӕрӕг Хъарати Хадзирӕти фурт Дзеукӕй).

Хъӕбӕлотӕ. Сӕ муггаги фиддӕл Аурун, дан, исӕнтӕстӕй Гурдзий. Адтӕй алантӕй равзургӕ лӕг, Гурдзий ин адтӕй еунӕг фурт Таурун, уомӕн ба – Хъадрак, е ба Гурдзийӕй исӕфтудӕй Дигори коммӕ 1580 анзи ӕма ӕрцардӕй Устур-Дигори гъӕуи. Хъадраккӕн Устур-Дигори гъӕуи исӕнтӕстӕй фурт Адас. Адасӕн ба исӕнтӕстӕй дууӕ фурти: Тедто ӕма Хъантемур. Хъантемур е ’нсувӕр Тедтойӕй рахецӕн ӕй, уосӕ ракурдта, уосӕн ба косӕг уосӕ ӕрхаста. Косӕг уосӕй Хъантемурӕн исӕнтӕстӕй фурт Гадзау, ӕма, дан, Гадзаути муггаги ном уомӕй рацудӕй (адтӕй Гадзаути муггаги фиддӕл). Гадзауи байзӕддӕгтӕй ма абони дӕр ес цӕргутӕ Дигорай горӕти. Адаси иннӕ фурт Тедто ба ракурдта устурдигойраг Хӕмицати кизги – Дигорхани. Уомӕй Тедтойӕн исӕнтӕстӕй цуппар фурти: Хъабола, Биазӕр, Кудзе ӕма Дзаку. Аци ’нсувӕрти, дан, адтӕнцӕ сӕ лӕги кари, уотемӕй сӕ еухатт бафарстонцӕ сӕ муггӕгтӕ ӕма сӕ нӕмттӕбӕл ӕма сӕ загътонцӕ. Сӕхемӕ, дан, ку ’ссудӕнцӕ, уӕд ниссагъӕс кодтонцӕ ӕма сӕхе номбӕл искодтонцӕ сӕ цӕуӕти муггӕгти нӕмттӕ – Хъӕбӕлотӕ, Биазӕртӕ...
Хъабола ӕ цӕрӕнбунат Устур-Дигори гъӕуӕй раййивта Лезгори гъӕумӕ, Биазӕр цӕргӕ байзадӕй Устур-Дигори. Кудзе ӕ цӕуӕти хӕццӕ фӕллигъдӕй Мӕздӕгмӕ, Дзакуй фурт Хъулсихъо ба фӕллигъдӕй Кӕсӕгмӕ, Ерохъи гъӕумӕ. Уотемӕй Хъабола Лезгори, Биазӕр – Устур-Дигори, Кудзе – Мӕздӕги ӕма Дзаку – Кӕсӕги иссӕнцӕ Хъӕбӕлоти муггаги фӕлтӕртӕн сӕ фиццаг фиддӕлтӕ. Хъаболайӕн Лезгори гъӕуи исӕнтӕстӕй фондз фурти: Сунцӕ, Закъӕ, Нӕуӕг, Елой ӕма Къулий. Ӕндӕр таурӕхъмӕ гӕсгӕ ба, Хъаболайӕн райгурдӕй еунӕг фурт Сунцӕ, уомӕн ба – Закъӕ, Закъӕн ба адтӕй дууӕ фурти: Елой ӕма Къули (Сунцӕ ӕма Закъӕ адтӕнцӕ мӕлазӕнӕг. Закъӕ ӕма Нӕуӕгӕн уӕхӕн нӕмттӕ равардтонцӕ, цӕмӕй сӕ цӕуӕт берӕгӕнгӕ цудайдӕ ӕма зӕронди уӕнгӕ цардайуонцӕ, уой туххӕй). Къулийӕн райгурдӕй Хъанцау, Хъанцауӕн ба – Сланихъо, уомӕн ба – Али; Алийӕн ба – Махмуд.
Елойӕн райгурдӕй Айтег, Айтегӕн ба – Сланбег, Сланбегӕн – Даукуй, Даукуййӕн – Хъанамат ӕма Астемур. Астемури фурт ба адтӕй Джабраил.
Фиццаг таурӕхъмӕ гӕсгӕ ба, Елойӕн адтӕй фурт Хасӕхъо, уомӕн ба – Дохшухъо. Хъаболай кӕстӕр фурт Къулийӕн ӕ уосӕ адтӕй Зӕнгионти кизгӕ, ӕма ин уомӕй исӕнтӕстӕй ӕртӕ фурти: Хъансау, Айтег ӕма Алий.
Къулий фуртти цӕуӕт ба адтӕнцӕ:
Хъансауӕн ӕхсӕз фурти: Аслӕнихъо, Дабе-Хадзи, Созо, Гӕмӕт, Тобой ӕма Туйгъан, – уӕдта кизгӕ Ина (ӕрцудӕй Хутӕй еу лӕгмӕ); Айтеги фурттӕ: Аслӕнбег, Цӕппо, Гуатдзи ӕма Бадзай; Алиййи фурттӕ: Анзор, Хъайтухъ, Афӕхъо, Тагълет ӕма Алимӕрза; Елой фурт Хасӕхъо ӕма уой фурт Дохшухъой цӕуӕт ба адтӕнцӕ: Гъуллӕ, Хъайтухъ, Аслӕмурзӕ, Сулейман-Хадзи, уӕдта ӕртӕ кизги: Мерет (Саукуйти уосӕ), Зуро (Махъоти уосӕ) ӕма Дӕдус (Лагкути уосӕ).
Елой дуккаг фурт Хъулшихъой фурт Алиййӕн ба адтӕй ӕртӕ фурти: Дзуцу, Аслӕнбег ӕма Дзанхот.
Уӕлдӕр ранимад Хъӕбӕлоти ӕнсувӕртӕн дӕр Лезгори гъӕуи адтӕй цӕуӕт ӕма цӕуӕти цӕуӕт, фӕстагмӕ Хъӕбӕлотӕ, Лезгори гъӕуи цӕргӕй, исберӕ ’нцӕ, сӕ еумӕйаг зӕнхитӕ уойбӕрцӕ берӕ адӕмӕн нӕбал фагӕ кодтонцӕ ӕма 1861 анзи, зӕнхити реформи фӕсте, фӕллигъдӕнцӕ будурмӕ, Хъабанти гъӕумӕ, уордигӕй ба фӕ-стагдӕр – Кӕсӕгмӕ, Азнауртӕмӕ (Зӕронд Лескенмӕ), уоци рауӕн дӕр адӕм исхудтонцӕ Хъабанти гъӕу. Уордигӕй ба 1926 ӕнзти фӕллигъдӕнцӕ Уозрекки гъӕумӕ (Уозрекки гъӕуи Хъӕбӕлоти муггагӕй абони дӕр ес цӕргутӕ).
(Хъӕбӕлоти муггаги равзурди истори ӕма муггаги адӕми туххӕй радзурдта 1992 анзи раздӕри Уозрекки гъӕуккаг, Дзӕуӕгигъӕуи горӕти цӕрӕг 72-анздзуд Хъӕбӕлоти Аслӕнбеги фурт Морат, ӕ хӕдзари ес раздӕри конд «Бӕласӕ»).

Цорионтӕ. Аци муггаги ном равзурдӕй Донифарси гъӕуи Цорити муггагӕй, сӕ муггаги фиццаг мадӕ Цорити кизгӕ ке адтӕй, уомӕ гӕсгӕ. Цорити кизги, дан, ӕрхудта ӕхецӕн бийнойнагӕн Донифарси гъӕуккаг Агкацатӕй еу лӕг. Къуар рӕстӕги фӕццардӕнцӕ лӕг ӕма уосӕй, Исӕнтӕстӕй син цуппар фурти, фал уой фӕсте ба Агкацай-фурт ӕ уосӕ Цориони сӕрти ӕндӕр уосӕ ӕрхудта. Цорион ба син байзадӕй ӕ сувӕллӕнтти хӕццӕ косӕгӕй. Цорион уӕхӕн ӕгадӕ гъуддаг ӕ сӕрмӕ не ’рхаста, рахецӕн ӕй ӕ лӕг Агкацай-фуртӕй ӕма ӕ цуппар фуртей хӕццӕ Донифарси гъӕуи хецӕнӕй ӕрцардӕй. Ӕ фурттӕ Агкацатӕй адтӕнцӕ, фал син сӕ муггаг ба ниффинсун кодта ӕхе муггагбӕл – Цорионтӕбӕл. Уотемӕй Донифарси гъӕуи фӕззиндтӕй Цорионти муггаг.
Нур ба Агкацай-фурти туххӕй. Еу уӕхӕни, дан, Уӕллагири комӕй Донифарси гъӕумӕ Кобегкатӕмӕ иуазӕггади ӕрфестӕг ӕй Агкацатӕй еу лӕхъуӕн-лӕг. Еци лӕг, куд иуазӕг, уотӕ еу къуар рӕстӕги рацардӕй Кобегкатӕмӕ. Синхӕнттӕ, уӕдта гъӕуи цӕргутӕ Агкацай-фуртӕн иуазӕги ӕгъдау кодтонцӕ. Ӕхе карӕнтӕй ин гъӕуи фӕззиндтӕй берӕ лимӕнтӕ, ӕма уони хӕццӕ ӕ бӕнттӕ игъӕлдзӕгӕй ефхаста.
Агкацай-фуртӕн ӕ зӕрдӕмӕ бацудӕй Донифарси гъӕуи, нӕбал раздагъдӕй ӕ хӕдзарӕмӕ Уӕллагири коммӕ. Донифарси гъӕуи ин ӕ лимӕнтӕ цӕрӕн хӕдзари гъуддаг бакодтонцӕ, уӕдта ин уосӕ дӕр ракорун кодтонцӕ, ӕрхудта Цорити кизги. Исӕнтӕстӕй син цӕуӕт – цуппар фурти (сӕ нӕмттӕ син нӕ гъуди кӕнунцӕ). Фал, Цориони дӕр ӕма ӕ сувӕллӕнтти дӕр Агкацай-фурт ниууагъта, сӕ сӕрти син ӕрхудта ӕндӕр уосӕ. Сувӕллӕнтти сӕ мадӕ Цорион еунӕгӕй исгъонбӕл кодта, исустуртӕ ’нцӕ, косунгъон иссӕнцӕ ӕма кустонцӕ, сӕ хъиамӕти фӕрци сӕхе дӕр ӕма сӕ мади дӕр дардтонцӕ, иссӕнцӕ тумугъ хӕдзари бийнонтӕ. Ӕнсувӕрти Донифарси гъӕуи сӕ фиди фарсмӕ цӕрун нӕбал бафӕндадтӕй ӕма ӕрцардӕнцӕ Лезгори гъӕуи буни, Ирӕфи дони галеу фарс, еу ӕдзӕрӕг ӕрдози. Уоми цӕрӕн хӕдзарӕ исаразтонцӕ, хӕдзари алливарс ци будур адтӕй, уоми хумзӕнхӕ искодтонцӕ. Фӕззиндтӕй сӕмӕ мулк, фонс. Уоститӕ ӕрхудтонцӕ, ӕма си алкедӕр иссӕй бийнонти хецау. Сӕ цӕуӕт ами исберӕ ’нцӕ. Ӕнсувӕртӕ уоми сӕ цӕуӕти хӕццӕ берӕ рӕстӕгути фӕццардӕнцӕ, цӕуӕтӕн дӕр адтӕй фурттӕ ӕма кизгуттӕ, етӕ дӕр исберӕ ’нцӕ ӕма иннӕ Донифарси зилди цӕргути хӕццӕ фӕллигъдӕнцӕ Лескени гъӕумӕ.
Раги, Цорионтӕ ци зӕнхи хатти цардӕнцӕ хонхи Лезгори гъӕуи буни, еци бунат адӕм абони дӕр хонунцӕ «Цорионти цӕрӕнтӕ».
(Цорионти муггаги равзурди цубур истори финст ӕрцудӕй 1990 анзи Лескени гъӕуи, 77-анздзуд Цорионти Лухъмани фурт Сахъмани таурӕхътӕмӕ гӕсгӕ).

Цоритӕ. Цорити муггаг Дигори коми ци гъӕуи цардӕй, уой бӕлвурдӕй абони неке зонуй, фал ес ӕвдесӕнтӕ, Цорити муггагӕй дӕр Дигоргоми раги кӕддӕр цӕргутӕ ке адтӕй, уомӕн.
Цорити муггаги равзурди фӕдбӕл ес рагон таурӕхъ. Кети гъӕуи цӕргутӕй, тоггин фӕууогӕй, ӕхе ка римахста, уӕхӕнттӕ дӕр адтӕй. Еци лӕгтӕ се ’цӕг муггаги ном нӕ гъӕр кодтонцӕ, уомӕ гӕсгӕ ба сӕмӕ сӕ синхӕнттӕ ӕма гъӕуи цӕргутӕ дзурдтонцӕ ӕндӕр ӕримисгӕ нӕмттӕй. Еуетӕмӕ сӕ бауӕри, кенӕ ба ести цӕрӕгоймӕ гӕсгӕ, иннетӕмӕ ба – «нӕ цори, етӕ». «Нӕ цори, етӕ»-й рауадӕй дзурд «цори етӕ», ӕма равзурдӕй Цорити муггаг.
(Аци таурӕхъ ниффинста 1940 анзи финсӕг Хъазибегти Хъазибег Хӕзнидони гъӕуи цӕрӕг 100-анздзуд Гегкити Заурбеги дзубандитӕмӕ гӕсгӕ. Таурӕхъ ӕй ЦИГӔИ-и архиви: 110 фольклор, 88 папки, 269 фарси).

УӔЛЛАГКОМИ ЗИЛД

Рагон таурӕхътӕмӕ гӕсгӕ, Уӕллагкоми зилди гъӕутӕ Къӕмунтӕ, Дунтӕ ӕма Гӕлиатӕ хӕссунцӕ Уӕллагири комӕй ӕрбацӕуӕг Гъӕргинти ӕртӕ ӕнсувӕрей нӕмттӕ: Къӕмунтӕ – Къӕмунон Насири, Дунтӕ – Димон Басили ӕма Гӕлиатӕ – Гӕлӕуон Гӕуиси нӕмттӕ. Аци таурӕхъ гурусхаг ӕй, уой туххӕй ӕма гъӕути нӕмтти фӕззинди туххӕй ма ес ӕндӕр таурӕхътӕ дӕр.
Уӕллагкоми зилди бунат ӕй Дигори комӕн ӕ хонсарӕрдиги. Сонгути дони урух ком – ӕхгӕд аллирдигӕй хуӕнтӕ ӕма бӕрзонд тегътӕй. Зилди арӕнтӕ ӕнцӕ: цӕгатӕрдигӕй – Фӕснӕли ӕрдозӕ, Охъазти синх ӕма Уӕллаг Фӕснӕли гъӕу; хонсари – Сонгути цъете, Донисӕри бӕрзӕндтӕ ӕма Гъевони ӕфцӕги тегътӕ; хорнигулӕни – Скъӕттиком ӕма Сау хонхи бӕрзӕндтӕ; хорискӕсӕни ба – Уорс хонх.
Зилди гъӕутӕ адтӕнцӕ (цӕгатӕрдигӕй нимайгӕй): Гӕлиатӕ, Цирухс, Къӕмунтӕ, Ахсиаг, Дунтӕ ӕма Хонсар. Ӕвӕрд ӕнцӕ Сонгути донӕн ӕ рахес фарс, донӕн ӕ галеу фарс ба – Хонсари гъӕу. Гъӕуӕй-гъӕумӕ фӕндӕгти дӕргъцӕ уодзӕнӕй 1,5–2 километри бӕрцӕ.
Уӕллагкоми зилдмӕ рагон рӕстӕгути уӕрдун нӕ зилдӕй, уӕрдуни над имӕ арӕзт ӕрцудӕй Фӕснӕли ӕрдозӕй ХХ-аг ӕноси райдайӕни. Уой агъонмӕ ба ймӕ цудӕнцӕ фестӕгӕй, уӕдта – хайуантӕбӕл Уорс хонхи бунти ци къахнад адтӕй, уобӕлти. Хъалнӕгъти гъӕуи цорти (Тъӕпӕн Дигори) иссӕуиуонцӕ Уорс хонхӕрдӕмӕ Тумӕни комбӕл, уордигӕй ба Нӕл изӕди ковӕндони тегъӕбӕл – Гӕлиати гъӕумӕ, уӕдта цудӕнцӕ идарддӕр иннӕ гъӕутӕмӕ дӕр.
Уӕллагкоми зилдмӕ ма цӕун ӕнгъезуй фестӕгӕй, уӕдта – хайуантӕбӕл Гъевони ӕфцӕгбӕл Уӕллагири комӕй, хорнигулӕнӕрдигӕй ба – Скъӕтти коми ӕфцӕгбӕл Устур-Дигорӕ ӕма Гулӕри кӕмттӕй.
Коми цӕргутӕмӕ гъӕдӕ идард ке адтӕй, уомӕ гӕсгӕ син аразӕн ӕрмӕг ӕма сог хӕсгӕ ӕрцӕуидӕ идардӕй хайуантӕбӕл. Сог кӕмӕ нӕ уидӕ, етӕ ба ӕндзарстонцӕ сӕнарӕй. Хумзӕнхитӕй мӕгур адтӕнцӕ, фал син фонси хезнитӕ ӕма игуӕрдӕнтӕ ба адтӕй фагӕ. Кӕд еци игуӕрдӕнтӕ ӕма фонси хезнитӕ идард ӕма зин рауӕнти адтӕнцӕ, берӕ хъиамӕт сӕбӕл гъудӕй, уӕддӕр уони фӕрци гъӕути цӕргути бон адтӕй фонс дарун. Дардтонцӕ фулдӕр листвонс, минкъийдӕр ба – ӕставд фонс: гъоцитӕ, косунмӕ ба – галтӕ, бӕхтӕ ӕма хӕргутӕ.
Зилди гъӕутӕ Дигори коми ӕнцӕ рагон. Цардӕнцӕ си алантӕ. Фал си уони агъонмӕ циуавӕр адӕмихаттитӕ цардӕнцӕ, уони ба абони бӕлвурдӕй неке зонуй.
Хестӕртӕ еу адӕмихатти кой фӕккӕнунцӕ, хонунцӕ сӕ царцатӕ. Етӕ, дан, раги кӕддӕр цардӕнцӕ Уӕллагкоми гъӕути дӕр. Уой туххӕй ӕвдесӕнтӕн байамонунцӕ, гъӕути алливарс ци берӕ рагон уӕлмӕрдтӕ ӕма уобӕйттӕ ес, уони. Анӕми, дан, ӕвӕрд ӕнцӕ, раги кӕддӕр халери незӕй ӕма ӕстонгӕй ка рамардӕй, еци адӕм – царцатӕ. Еу рӕстӕги, дан, берӕгӕйттӕй мардӕнцӕ. Цубур рӕстӕгмӕ еугур царцатӕ дӕр фӕццӕгъдуни нцӕ.
Царцати фесавди туххӕй байзадӕй деси ӕма ӕлгъисти дзурдтӕ: «Мӕнӕ царцати дессаг», «царцати алӕмӕт», «царцати бӕлах», «царцатиау бун бауотӕ» ӕма ӕндӕртӕ. Аци дзурдтӕ дӕр ӕнцӕ ӕвдесӕн, царцати адӕмихатт раги кӕддӕр хуӕнхаг кӕмтти ке цардӕй, уомӕн.
Уӕллагкоми зилди гъӕути дӕр дигорон ӕма ирон адӕми цард хуӕздӕр бӕрӕггонд ӕрцудӕй, Тимури тухгӕнгутӕ Цӕгат Кавказӕй ку райеуварс ӕнцӕ (XIV ӕноси), уӕд уой фӕсте.
Кӕд Уӕллагкоми зилди цӕргутӕ иронау дзурдтонцӕ, уӕддӕр дигорӕнтти хӕццӕ кӕрӕдзей хуарз лӕдӕрдтӕнцӕ. Сӕ куст ӕма сӕ цард адтӕй еумӕ, цардӕнцӕ лимӕн ӕма уарзонӕй. Кӕрӕдземӕй киндзитӕ дӕр худтонцӕ, цудӕнцӕ кӕрӕдземӕ зини дӕр ӕма цийни дӕр. Се ’гъдӕуттӕ дӕр адтӕнцӕ ӕмхузон.

ГӔЛИАТИ ГЪӔУ

Гъӕу ӕвӕрд ӕй зилдӕн ӕ цӕгатварс, Сонгути дони рахес фарс, Узи тегъи фӕсте, Уорс хонхи буни. Сӕ цӕрӕн хӕдзӕрттӕ адтӕнцӕ уӕлиндзсӕртӕ, сӕ фӕрстӕ ба – дорӕй даст. Адтӕй си галауантӕ еуӕй-еу рагон цӕргутӕн, уӕдта – цӕрӕн ӕма тугъдон мӕсгутӕ. Абони уалӕнгӕ ма еци мӕсгутӕй хуӕздӕр уавӕри байзадӕнцӕ: Цӕрати мӕсуг – Цирохси сӕри, Гӕдзаути мӕсуг – гъӕуӕн ӕ хонсар фарси бӕрзонд тегъӕбӕл, Езети мӕсуг – хонсарӕрдиги, гъӕумӕ ци над ӕрцӕуй, уой фарсмӕ мӕскъи. Лӕгъуздӕр уавӕри ба ма ӕрӕййафтан Битути мӕсуг, уой бунат ба ӕй Гӕдзаути мӕсуги буни тегъӕбӕл.
Мӕсгутӕй алкӕбӕл дӕр ес рагон таурӕхътӕ. Уонӕй еу таурӕхъмӕ гӕсгӕ, Къодоти мӕсуг ке хонунцӕ, е, дан, Къодоти нӕ адтӕй, фал – Цӕрати. Цӕратӕ ’й исдастонцӕ, Къодотӕ ба си ӕрцардӕнцӕ, халери незӕй Цӕрати муггаги адӕм сӕ еугурдӕр ку фӕццӕгъдуни ’нцӕ, уӕд. Таурӕхъ лӕмбунӕгӕй финст ӕрцудӕй аци ’рмӕги Къодотӕ ӕма Цӕрати муггӕгти хӕццӕ. Гӕдзаутӕ ӕма Езети мӕсгутӕ ке хонунцӕ, уонӕн дӕр, дан, сӕхе нӕ адтӕнцӕ, фал, ке адтӕнцӕ, уой ба бӕлвурдӕй абони неке зонуй. Цуппӕрӕймаг мӕсуг ба ӕцӕгӕй дӕр адтӕй Баделиати Баделий фурт Битуй, ӕма, уой байзайӕггӕгтӕ – Битутӕ гъӕуӕй будурмӕ ку фӕллигъдӕнцӕ, уӕд син сӕ хӕдзӕртти ӕрцардӕнцӕ Зӕгӕлти бийнонтӕ, ӕма ма си абони дӕр цӕрунцӕ, сӕ хестӕрти цӕуӕтӕй ка исӕнтӕстӕй, уони цӕуӕти цӕуӕт – Зӕгӕлти Геуӕргий (Уӕркий) фурттӕ Зоря ӕма Матвей сӕ бийнонти хӕццӕ.
Гӕлиати гъӕуӕн ӕ хорнигулӕнӕрдиги Узи къулдунбӕл ес берӕ рагон циртдзӕвӕнтӕ: уобӕйттӕ ӕма циртитӕ, дзиуарӕ, уӕдта Авд дзиуарей ковӕндонӕ. Гъӕуи ма уонӕй уӕлдай адтӕй ковӕндӕнттӕ: гъӕумӕ хӕстӕг – Фӕрон ӕма цӕгатӕрдигӕй иннӕ къулдуни бӕрзондбӕл ба – Нӕл изӕди ковӕндонӕ. Гъӕуи алливарс дӕр ма ес никкидӕр рагон уӕлмӕрдтӕ ӕма уобӕйттӕ, уӕдта ковӕндӕнттӕ.
Таурӕхътӕ, уӕдта 1886 ӕма 1913-аг ӕнзти ӕрфинстити бӕрӕггӕнӕнтӕмӕ гӕсгӕ, Гӕлиатӕ ӕма Цирохси гъӕути цардӕнцӕ муггӕгтӕ: Абӕгатӕ, Арсӕгтӕ, Бӕлӕутӕ, Бесолтӕ, Бериатӕ, Битутӕ, Габистӕ, Гӕдзаутӕ, Гамахартӕ, Гӕлӕбутӕ, Гагкотӕ, Гапбатӕ, Гасинтӕ, Гибизтӕ, Годизтӕ, Гокъотӕ, Гугӕлтӕ, Гуссаутӕ, Дзилихтӕ, Дзалатӕ, Езетӕ, Зӕгӕлтӕ, Зохъотӕ, Кацантӕ, Коцойтӕ, Къодотӕ, Мӕрзойтӕ, Миндзайтӕ, Мулукатӕ, Мулдзугкатӕ, Медойтӕ, Охъазтӕ, Саууойтӕ, Салхъазантӕ, Толастӕ, Хъалатӕ, Хъазибегтӕ ӕма Цӕратӕ.
Абӕгатӕ. Сӕ муггаги хестӕртӕ куд дзорунцӕ, уомӕ гӕсгӕ Абӕгатӕ, Бекмӕрзтӕ ӕма Дудиатӕ адтӕнцӕ, еу артӕй ка байурста, уӕхӕн ӕнсувӕртӕй равзургӕ муггӕгтӕ. Цардӕнцӕ еци рагон рӕстӕги Уӕллагири коми, Ӕрхони гъӕуи. Еу уӕхӕни, дан, аци ӕнсувӕртӕ ӕма сӕ гъӕуккӕгтӕй кедӕрти хӕццӕ еу устур хилтӕ рауадӕй, ӕма уомӕ гӕсгӕ ӕнсувӕртӕн Ӕрхони гъӕуӕй ледзгӕ ӕрцудӕй. Абӕга ӕма Бекмӕрзтӕй сӕ еу (Бре) ӕрбалигъдӕнцӕ Дигори коммӕ, ӕма Бекмӕрзти Бре ӕрцардӕй Къӕмунти гъӕуи, Абӕга ба ӕхецӕн цӕрӕнбунатӕн равзурста Гӕлиати гъӕу. Уоми ӕ муггаг ӕхе номбӕл искодта. Уотемӕй Гӕлиати гъӕуи фӕззиндтӕй Абӕгати муггаг.
Абӕга Гӕлиати гъӕуи фиццагидӕр бундорон цӕрӕг ку ’ссӕй, е раги адтӕй, уӕдӕй нурмӕ ӕрцудӕй берӕ цаутӕ (адтӕй халерӕ ӕма емини рӕстӕгутӕ, еци незтӕй рамардӕй берӕ адӕм, мардӕнцӕ тугъди дӕр). Уомӕ гӕсгӕ ба Абӕгай цӕуӕти нӕмттӕ дӕр феронх ӕнцӕ. Фал си байзадӕй ӕгасӕй дӕр кадӕртӕ ӕма сӕ муггаги уедагӕ исӕскъунун нӕ бауагътонцӕ.
Дигори коми фиццагидӕр (1886 анзи) ӕрфинст ку адтӕй, уӕд ӕрфинстмӕ Абӕгати муггагӕй дӕр бахаудтӕнцӕ Алимӕрзай дууӕ фурти: Сабазгерий – 57-анздзуд ӕма Сослан – 40-анздзуд, уӕдта Саукуййи фурт Хъургъохъ – 25-анздзуд.
1913-аг анзи ӕрфинсти бӕрӕггӕнӕнтӕмӕ гӕсгӕ, Абӕгати муггагӕй Гӕлиати гъӕуи цардӕй ӕд бийнонтӕ Алексеййи фурт Саламон – 69-анздзуд, Муггаги абони хестӕртӕ ба ма Гӕлиати гъӕуи цӕргӕ ӕрӕййафтонцӕ Амизи дууӕ фуртей – Дзагъи ӕма Сослани, уони фурттӕ Геуӕрги, Амурхан ӕма Тазӕрети. Геуӕргийӕн дӕр исӕнтӕстӕй ӕртӕ фурти: Барис, Басил ӕма Майрӕн. Амурхан ӕма Тазӕретӕн дӕр адтӕй фурттӕ ӕма кизгуттӕ. Абӕгати муггаги адӕм Гӕлиати гъӕуи цӕргӕй, фӕстагмӕ нимӕдзӕй исберӕ ’нцӕ, сӕ еумӕйаг зӕнхитӕ син нӕбал фагӕ кодтонцӕ, уомӕ гӕсгӕ ба си амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ. Лигъдӕнцӕ Синдзигъӕумӕ, Къорамӕ, Мостиздӕхмӕ, Сурх-Дигорӕмӕ, уӕдта – Ӕхсӕрисӕри гъӕумӕ дӕр.
(Абӕгати муггаги равзурди цубур истори финст ӕрцудӕй Дзӕуӕгигъӕуи горӕти цӕрӕг Абӕгати Геуӕргий фурт Бариси таурӕхътӕмӕ гӕсгӕ. Ниффинстан ӕй 1990 анзи).

Бӕлӕутӕ. Рагон таурӕхътӕмӕ гӕсгӕ, Каса, Бӕлӕу, Бичил, Бигъа, Джикка, Уана ӕма Кусай адтӕнцӕ ӕнсувӕртӕ. Цардӕнцӕ Курттати коми, Цимитий гъӕуи (Цмиййи дони рахес фарс).
Каса Цимитий гъӕуи мӕсуг исдаста ӕма си берӕ рӕстӕгути фӕццардӕй ӕ бийнонти хӕццӕ. Еци бийнонтӕй дзӕвгарӕ рӕстӕги фӕсте еу аул фӕллигъдӕй Киристонгъӕумӕ. Иннӕ ӕнсувӕртӕй ба Бӕлӕу ӕма Бичил хуӕздӕр цардагор ӕрбафтудӕнцӕ Дигори коммӕ. Бӕлӕу ӕрцардӕй бундоронӕй Гӕлиати гъӕуи, Бичил ба – Тъӕпӕн Дигори.
Бӕлӕу Гӕлиати гъӕуи бийнонти гъуддаг бакодта, ӕ муггаг ӕхе номбӕл, Бӕлӕутӕбӕл, искодта. Фӕззиндтӕй ин цӕуӕт. Фал, Бӕлӕуӕн ӕ фиццаг фурттӕ катӕ адтӕнцӕ, уӕдта сӕ нӕмттӕ куд хундтӕнцӕ, уони ба абони некебал гъуди кӕнуй. Адтӕй ин цӕуӕт – фурттӕ ӕма кизгуттӕ. Уонӕн ка исӕнтӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ Бенегори дууӕ фурти: Нӕуӕг – 38-анздзуд ӕма Дзамболат – 32-анздзуд, цардӕнцӕ ӕд бийнонтӕ (сӕ бийнонти нӕмттӕ «Бийнонти хигъди» финст нӕ ’нцӕ). Еци бийнонти нимӕдзӕ фӕстагмӕ ку фӕффулдӕр ӕй, уӕдта си еу аул Гӕлиати гъӕуӕй ӕ цӕрӕнбунат раййивта синхаг Къӕмунти гъӕумӕ. Уотемӕй Къӕмунти гъӕуи дӕр фӕззиндтӕй Бӕлӕути муггагӕй цӕргутӕ: Майрӕни фурт Тасо – 65-анздзуд, Гадой фурт Дауит – 28-анздзуд ӕма Тӕтай фурт Сахангерий – 18-анздзуд (атӕ дӕр адтӕнцӕ бийнонти хецӕуттӕ).
1913-аг анзи ӕрфинстмӕ Къӕмунти гъӕуи цӕрӕг Бӕлӕути муггагӕй неке бахаудтӕй, уой агъонмӕ фӕллигъдӕнцӕ ӕндӕр рауӕнтӕмӕ. Гӕлиати гъӕуи ба ма 1913-аг анзи Бӕлӕути муггагӕй еци анзи ӕрфинсти бӕрӕггӕнӕнтӕмӕ гӕсгӕ цардӕй цуппар бийнонтей хецӕуттӕ: Бенегори дууӕ фурти: Бола – 75-анздзуд ӕма Дзамболат – 57-анздзуд, уӕдта Бегӕзай дууӕ фурти: Налухъ – 61-анздзуд ӕма Гадо – 57-анздзуд.
Гӕлиати гъӕуи цӕргӕй, уӕлдӕр ранимад Бӕлӕуи-фурттӕн ӕнтӕстӕй цӕуӕт, фӕстагмӕ нимӕдзӕй исберӕ ’нцӕ, сӕ еумӕйаг зӕнхитӕ син нӕбал фагӕ кодтонцӕ, сӕ цард ислӕгъуз ӕй, ӕма, хонхи цӕргутӕн будуртӕмӕ фӕлледзуни барӕ лӕвӕрд ку ’рцудӕй, уӕд етӕ дӕр лигъдӕнцӕ будури гъӕутӕмӕ. Бӕлӕути муггагӕй ма Гӕлиати гъӕуи абони дӕр цӕруй еу бийнонтӕ, иннетӕ ба фӕллигъдӕнцӕ 1974 анзи Сурх-Дигори гъӕумӕ.
(Бӕлӕути муггаги туххӕй радзурдта 1991 анзи Гӕлиати гъӕуи раздӕри цӕрӕг 66-анздзуд Бӕлӕути Дауити фурт Геуӕрги, е ба ’й фегъуста ӕ фидӕ Дауитӕй, цӕруй Дзӕуӕгигъӕуи).

Бесолтӕ, Гасинтӕ, Арсӕгтӕ. Арсӕгтӕ ӕма Гасинтӕ равзурдӕнцӕ Бесолти рагон муггагӕй. Бесолтӕ цардӕнцӕ Уӕллагири коми, Уорсдони гъӕуи, цӕугӕдони билӕбӕл. Сӕ муггаг исӕнтӕстӕй Ос-Бӕгъатӕри фурти фурт Цъӕхили астӕуккаг фуртӕй (ӕ ном бӕрӕг нӕй). Цъӕхили аци фуртӕй ма райгурдӕй цалдӕр муггагей фиддӕлтӕ, уони хӕццӕ Мерденти муггаг дӕр.
Арсӕгтӕ раздӕр рахецӕн ӕнцӕ Бесолтӕй ӕма цардӕнцӕ хецӕнӕй Садони. Нури Гасинтӕ ба дзӕвгарӕ фӕстагдӕр Тхамонӕй балигъдӕнцӕ Гӕлиати гъӕумӕ, куд Бесолтӕ, уотӕ. Сӕ ралигъди сӕр ба адтӕй: Дӕллаг Садони ӕрӕгвӕззӕги адтӕй кизгӕрвист, ӕма си рауадӕй хъаугъа. Хили рӕстӕги Бесолти Дзйдоййи фурт Гасини цӕстӕ ӕхси гъӕдӕй фӕссахъат кодта еу лӕг, ӕма ’й Гасин уой туххӕй мӕрдтӕмӕ барвиста. Уомӕ гӕсгӕ ба Гасин ӕхе райста Ӕридонмӕ, ӕ хӕстӕгутӕ – Мердентӕмӕ. Ӕ бийнойнаг Икъаон ба ӕ дууӕ сувӕллон биццеуей хӕццӕ фӕллигъдӕй Уӕллагкоммӕ. Икъаон адтӕй зундгин силгоймаг ӕма, еу ӕхсӕвӕ мет арф ку рауардта, уӕд ӕ дууӕ биццеуи Талай ӕма Хъасаййи хурдзинти исӕвардта ӕма сӕ ӕ рагъи нӕуӕгуард мети, фӕстӕрдӕмӕ цӕугӕй, дзӕвгарӕ фӕххаста (ӕ фӕндаг рафӕливта), уӕдта е ’дарддӕри цуди гъуддаг кодта. Ӕрхизтӕй Гъевони ӕфцӕгбӕл Дигори коммӕ ӕма ӕ сувӕллӕнтти хӕццӕ ӕрцардӕй Цирухси, Худтити цӕрӕнти. Сӕ муггаг финстонцӕ Бесолтӕбӕл. Биццеутӕ ку багъомбӕл ӕнцӕ, сӕ лӕгти карӕнтӕмӕ ку исхъӕрттӕнцӕ, уӕд бийнонти гъуддаг бакодтонцӕ. Сӕ муггаги ном ба берӕ рӕстӕгути нӕ раййивтонцӕ, хастонцӕ Бесолти муггаги ном. Икъаон, Цирухси гъӕуи цӕргӕй дӕр, ӕ хуӕст нӕ уагъта Садонгоми цӕргутӕбӕл, ӕ хӕстӕгутӕбӕл. Ӕвӕдзи, ӕ фурттӕн дӕр уоститӕ уомӕ гӕсгӕ ӕрхонун кодта Уӕллагири комӕй.
1886 анзи ӕрфинсти бӕрӕггӕнӕнтӕмӕ гӕсгӕ, нӕ республики Сӕйраг архиви финст ӕнцӕ: Хъасаййи фурттӕ: Бинегор (Варволомей), Бекка – Бекмӕрза (Бартоломей), Уадже – Уазджери (Василий), Талай фурт Биби – Бимболат. Сӕ муггаг – Бесолтӕй. 1913 анзи фӕсте сӕхе финсун байдӕдтонцӕ Бесолтӕ – Гасинтӕ. 1925 анзи фӕсте ба финстонцӕ Гасинти муггагбӕл. Талай-фурт Биби Цирухси гъӕуи фӕццардӕй 129 анзи, ӕ бийнонти нимӕдзӕ 1930 ӕнзти адтӕй 46 адӕймаги. Еу хӕдзари цардӕнцӕ ӕртӕ фӕлтӕри.
Абони Гасинти фиддӕл адтӕй Бесолти Бӕрег. Бӕрегӕн райгурдӕй Болат, уомӕн – Хъусой, Хъусоййӕн – Дзидо, Дзидойӕн – Гасин, Гасинӕн – Тала, уомӕн – Биби, Бибийӕн – Дзамболат, Дзамболатӕн – Инал, Иналӕн – Анзор, Анзорӕн ба – Сослан. Уонӕн дӕр адтӕй ӕма ес ӕнсувӕртӕ ӕма хуӕртӕ. Хъасаййи фурт Бегкайӕн адтӕй фурт Аликси, уомӕн – Сандир, Сандирӕн – Гайсӕн, уомӕн – Марат. Уотӕ иннӕ ӕнсувӕртӕн дӕр адтӕй фурттӕ ӕма кизгуттӕ. Фӕстагмӕ муггаги адӕм нимӕдзӕй исберӕ ’нцӕ, ӕма, хуӕнхаг гъӕути цӕргутӕн будуртӕмӕ фӕлледзуни барӕ лӕвӕрд ку ’рцудӕй, уӕд фӕйнӕ рӕстӕгей дӕргъи Гасинти адӕм дӕр фӕллигъдӕнцӕ Иристони будуйраг гъӕутӕ ӕма горӕттӕмӕ. Гасинти муггагӕй абони ес цӕргутӕ Кӕсӕг, Туркмени, Хъирим ӕма Узбекистани. Сӕ райгурӕн гъӕу Цирохси ба ма абони цӕрунцӕ цалдӕр бийнонти (хӕдзари).
Бесолти муггаг абони дууехтӕ кӕнуй фондз аулебӕл, ӕма сӕ хонунцӕ, кенӕ ба сӕмӕ дзорунцӕ аулти фиддӕлти нӕмттӕй: Пситӕ, Абайтӕ, Шӕуджентӕ, Кочитӕ ӕма Габолтӕ.
Бесолти муггаги адӕм (Ӕнӕ Арсӕгтӕ ӕма Гасинтӕй) берӕ рӕстӕгути фӕццардӕнцӕ Садони коми, Тхамони (Дигори коми некӕд цардӕнцӕ), уӕдта си фӕллигъдӕнцӕ Чикола ӕма Киристонгъӕумӕ. Ӕци гъӕути цӕргӕй, Бесолти адӕм дзорун райдӕдтонцӕ дигоронау, беретӕ ба фӕллигъдӕнцӕ будури ирон гъӕутӕ, горӕттӕмӕ, сӕ фулдӕр – Дзӕуӕгигъӕумӕ.
Арсӕгтӕ. Аци муггаг Уӕллагири коми рагон Бесолти муггагӕй ке равзурдӕй, уой туххӕй раздӕр дзурдтан. Бесолти Арсӕг сӕ муггагӕй рахецӕн ӕй ӕма ӕ бийнонти хӕццӕ ӕрцардӕй Садони гъӕуи, уоми ӕ муггаг ӕхе номбӕл искодта, ӕма уотемӕй Садони гъӕуи фӕззиндтӕй Арсӕгти муггаг. Садони Арсӕг берӕ рӕстӕгути фӕццардӕй, уӕдта хуӕздӕр цард ӕнгъӕл ӕрбалигъдӕй Уӕллагкоммӕ ӕма ӕрцардӕй Гӕлиати гъӕуи, Тъӕпӕн синхи, нихӕси цори. Арсӕгӕн ӕ фиццаг цӕуӕт Гӕлиати гъӕуи катӕ адтӕнцӕ, уой бӕлвурдӕй неке зонуй. Фал си 1886 ӕма 1913 ӕнзти ӕрфинстити бӕрӕггӕнӕнтӕмӕ гӕсгӕ ба Арсӕгти муггагӕй цардӕнцӕ:
1886-аг анзи: Арсӕгти Хамӕзай фурт Хъургъохъ, Делетхъой фурт Бекмӕрза ӕма Бабай фурт Дзанӕхъ.
1913-аг анзи ба: Базили фурт Дзанхот, Данили фурт Саламон (Саби) ӕма Хамӕзай фурт Алексей. Уӕлдӕр ранимад ӕнсувӕртӕн дӕр Гӕлиати гъӕуи адтӕй фурттӕ ӕма кизгуттӕ. Фӕстагмӕ исберӕ ’нцӕ, фӕззиндтӕй сӕмӕ аултӕ. Дзахот, Саламон ӕма Алексей Октябри революций фӕсте сӕ бийнонти хӕццӕ фӕллигъдӕнцӕ будури гъӕутӕмӕ. Баппай, Бӕбу ӕма Сарӕбий ба байзадӕнцӕ цӕргӕ Гӕлиати гъӕуи. Баппаййӕн Гӕлиати гъӕуи исӕнтӕстӕй ӕртӕ фурти: Семен, Горга ӕма Дигис, уӕдта – еу кизгӕ.
Бӕбуй цӕуӕт ба адтӕнцӕ: Барис, Бола, Илья, Дзилига ӕма Виктор, уӕдта дууӕ кизги: Олинка (лӕгмӕ ӕрцудӕй Гуссаутӕмӕ) ӕма Фенкӕ (ӕрцудӕй Кацантӕмӕ).
Сарӕбиййи цӕуӕт ба адтӕнцӕ: дууӕ фурти – Цицка ӕма Дафа, уӕдта кизгӕ Сафетка (ӕрцудӕй Езетӕмӕ).
Баппай, Бӕбу ӕма Сарӕбиййи бийнонтӕ дӕр 1930 ӕнзти сӕ цӕрӕнбунат раййивтонцӕ: сӕ еуетӕ – Мостиздӕхмӕ, Сурх-Дигорӕмӕ, иннетӕ – Синдзигъӕу ӕма Киристонгъӕумӕ, уӕдта Дзӕуӕгигъӕумӕ. Баппаййи фурт Горгай ӕртӕ фурти: Хъазибег, Домбай ӕма Спартак, уӕдта кизгӕ Шурӕт (Татарти уосӕ) абони цӕрунцӕ Дзӕуӕгигъӕуи.
(Бесолтӕ, Арсӕгтӕ ӕма Гасинти муггӕгти равзурди истори радзурдта 1992 анзи Дзӕуӕгигъӕуи цӕрӕг 52-анздзуд Гасинти Инали фурт Жорӕ. Муггӕгти рагон цӕргутӕ базонуни туххӕй пайдагонд ӕрцудӕй нӕ распублики Сӕйраг архиви Гӕлиати гъӕуи цӕргути 1886 ӕма 1913-аг ӕнзти ӕрфинстити бӕрӕггӕнӕнтӕй.
Бериатӕ. 1886-аг анзи ӕрфинсти бӕрӕггӕнӕнтӕмӕ гӕсгӕ, Бериати муггагӕй Гӕлиати гъӕуи цӕргути «Бийнонти номхигъдти» хӕццӕ финст ӕнцӕ дууӕ бийнонти хецауи: Бериати Афаййи фурт Дзанхот ӕма Беслӕни фурт Ислам.
1913-аг анзи ба Бериати муггагӕй еци анзи ӕрфинстмӕ некебал бахаудтӕй, уой агъонмӕ сӕ цӕрӕнбунат Гӕлиати гъӕуӕй раййивтонцӕ Синдзигъӕумӕ.
Фал, Гӕлиати гъӕумӕ Бериатӕ кӕцӕй, кӕд ӕма цӕмӕ гӕсгӕ ӕрбафтудӕнцӕ, еци гъуддаг ба кӕронмӕ бӕрӕггонд нӕма ’рцудӕй.
Бериатӕй, сӕ муггаги равзурди истори ка радзурдтайдӕ, уӕхӕн хестӕр не ’ссирдтан. Ке бафарстан, етӕ ба муггаги равзурди истори хуарз нӕ зонунцӕ.
Уӕллагкоми гъӕути цӕргутӕй ба сӕ еуетӕ (Зӕгӕлти Зоря ӕма Байсонгъурти Мусабий) радзурдтонцӕ, зӕгъгӕ, цума, дан, еци муггаг раздӕр адтӕй Беритӕй, ӕма сӕ муггаг цӕмӕдӕр гӕсгӕ сӕхуӕдтӕ искодтонцӕ Бериатӕбӕл. Кӕд, ӕцӕгӕйдӕр, уотӕ ’й, уӕд Берити муггаги равзурди истори ба зунд ӕй: цардӕнцӕ Берити гъӕуи, Туалгоми. Уӕдта, раги кӕддӕр Дигори коммӕ уордигӕй ка ’рбалигъдӕй, етӕ адтӕнцӕ Беритӕй. Уонӕй, дан, сӕ еу ӕрцардӕй Лезгори гъӕуи, иннӕ ба ӕрсабур ӕй Гӕлиати гъӕуи.
Цубур загъдӕй, Гӕлиати гъӕуи цӕрӕг Бериати муггаги равзурди истори хуӕздӕр базонуни туххӕй ма гъӕудзӕнӕй бакосун. Берити муггаги равзурди туххӕй ба раздӕр финстан Лезгори муггӕгти хӕццӕ.
Битутӕ. Муггаги фиццаг фидӕ Биту адтӕй Баделиати Баделий фурттӕй сӕ еу. Бадели ӕма ӕ фурттӕ, Мӕхчески гъӕуи цӕргӕй, ку исгъӕздуг ӕнцӕ, уӕд балхӕдтонцӕ Дигоргоми гъӕути цӕргутӕй зӕнхитӕ, ӕма Баделий авд фурти ӕрцардӕнцӕ Дигори коми фӕйнӕ гъӕуеми.
Биту Гӕлиати гъӕуи цӕрӕн хӕдзарӕ исаразта, уосӕ ракурдта, йӕ муггаг ба ӕхе номбӕл искодта, Битутӕбӕл. Уотемӕй Гӕлиати гъӕуи фӕззиндтӕй Битути муггаг.
Битуйӕн Гӕлиати гъӕуи фӕззиндтӕй цӕуӕт – фурттӕ ӕма кизгуттӕ. Ӕ фурттӕ ку раустуртӕ ’нцӕ, уӕдта уони ӕма гъӕуи цӕргути фӕрци Биту Гӕлиати гъӕуи астӕу исдасун кодта муггаги мӕсуг. Еци мӕсуг абони дӕр ӕрдӕг ихӕлдтитӕй лӕууй ӕ бунати.
Бути ӕхуӕдӕг, уӕдта ӕ фурттӕ Битути фӕлтӕртӕн адтӕнцӕ сӕ фиццаг фиддӕлтӕ.
Битуй фиццаг цӕуӕтӕй ка исӕнтӕстӕй, уони фурттӕй сӕ еуети нӕмттӕ финст ӕнцӕ нӕ республики архиви.
Битути муггагӕй архиви финст ӕнцӕ: Мимболат, Тазӕрет, Бекир, Тазе, Ӕфсимайхуӕ, Леко, Иналухъ, Амурхан, Денико ӕма Абисал.
Битути муггаг Гӕлиати гъӕуи нимад адтӕй гъӕздуг муггагбӕл. Муггаги адӕмӕн сӕ бон иссӕй зӕнхитӕ балхӕнун будури гъӕути, ӕма Гӕлиати гъӕуӕй сӕ цӕрӕнбунат раййивтонцӕ будури гъӕутӕмӕ хонхи цӕргутӕн сӕ фиццӕгти хӕццӕ.
1886-аг анзи ма Битутӕй Гӕлиати гъӕуи цардӕй ӕд бийнонтӕ еунӕг Беко, фал е дӕр хӕстӕг рӕстӕги фӕллигъдӕй Уорсдонмӕ, се ’рвадтӕлтӕ Хъубадти цормӕ.
(Битути муггаги равзурди базонуни туххӕй пайдагонд ӕрцудӕнцӕ нӕ республики архиви финститӕ. Аци муггаги туххӕй ма радзурдта Гӕлиати гъӕуи цӕрӕг Зӕгӕлти Геуӕргий фурт Матвей дӕр).

Габистӕ. Аци муггаги хестӕртӕ дзорунцӕ, зӕгъгӕ, фидӕй-фуртмӕ куд игъосгӕ ӕрцудӕнцӕ, уомӕ гӕсгӕ Габистӕ, Гъӕргинтӕ, Бутатӕ ӕма Сӕлбитӕ нимад цӕунцӕ, Ос-Бӕгъатӕри фурт Цъӕхили къабӕзтӕй ка исӕнтӕстӕй, уӕхӕн муггӕгтӕбӕл, цардӕнцӕ еци рагон рӕстӕги Уӕллагири коми, Устур Мизури. Уордӕмӕ ба сӕ фиддӕл ислигъдӕй Курттати комӕй, Кадити гъӕуӕй. Уӕхӕн рӕстӕг адтӕй, ӕма Уӕллагири коми еу уӕхӕни адӕмтӕ исберӕ ’нцӕ, зӕнхитӕ син си нӕбал фагӕ кодтонцӕ, ӕма уомӕ гӕсгӕ ба, амал си кӕмӕн фӕууидӕ, етӕ лигъдӕнцӕ ӕндӕр рауӕнтӕмӕ. Уӕллагири коми цӕргутӕ зӕнхагор арӕх цудӕнцӕ сӕ синхон Дигори коммӕ дӕр. Уонӕй, дан, сӕ еу адтӕй Габис.
Кенӕ, дан, Габис ӕхуӕдӕг, кенӕ ба ӕ цӕуӕтӕй еу лӕг еци зин рӕстӕги ӕрбалигъдӕй Дигори коммӕ, ӕма Гӕлиати гъӕуи ӕ бон иссӕй фӕххуӕст ун зӕнхи гӕппӕлбӕл. Хӕдзарӕ си исаразта, уосӕ ракурдта ӕма бийнонти хецау иссӕй. Фӕззиндтӕй ин цӕуӕт дӕр. Ӕ фиццаг цӕуӕтӕй, дан, сӕ еу адтӕй Габола, уой фурт ба – Чисихъ, Чисихъӕн ба исӕнтӕстӕй фурт Саукуй, Саукуййӕн – Гӕвдий, уомӕн ба – Къала.
Гӕлиати гъӕуи 1913-аг анзи цардӕй Габисти муггагӕй Чисихъи фурт Саукуй – 49-анздзуд. Берӕ рӕстӕгутӕ си фӕццардӕнцӕ, иссӕнцӕ дууӕ бийнонти, 1930 ӕнзти ба сӕ цӕрӕнбунат раййивтонцӕ Сурх-Дигори гъӕумӕ.
Уӕлдӕр ранимад Габисти муггаги хестӕртӕн ма адтӕй цӕуӕт ӕма цӕуӕти цӕуӕт, етӕ ба абони, Сурх-Дигори гъӕуӕй уӕлдай ма, цӕрунцӕ Иристони гъӕутӕ ӕма горӕтти ӕма ма Уӕрӕсей ӕндӕр рауӕнти дӕр.
(Габисти муггаги фӕззинд Гӕлиати гъӕуи финст ӕрцудӕй Сурх-Дигори цӕрӕг Габисти Гӕвдиййи кизгӕ Зарети дзубандитӕй, е ба сӕ фегъуста ӕ фидӕ Гӕвдиййӕй).

Гӕдзаутӕ. Гӕдзау адтӕй Булацати муггагӕй, цардӕнцӕ Турсий коми.
Булацати Гӕдзау, дан, сӕ гъӕуи кедӕр хӕццӕ фӕттоггин ӕй, ӕма ин Турсийӕй ледзгӕ ӕрцудӕй. Фиццаг ӕрбалигъдӕй Уӕллагири коммӕ ӕма уоми ӕхе римахста мӕрдгинти тасӕй, уӕдта фӕстагдӕр ба ӕрбалигъдӕй Дигори коммӕ. Ами ба ӕрцардӕй Гӕлиати гъӕуи. Гӕдзауӕн адтӕй ӕнсувӕр Годиз, е дӕр цардӕй Гӕдзауи хӕццӕ Гӕлиати гъӕуи.
Ӕнсувӕртӕ фиццаг рӕстӕгути хастонцӕ сӕ муггаги ном Гӕдзаутӕ-Годизтӕ. Уой туххӕй ес ӕвдесӕн – нӕ республики архиви 1886 анзи ӕрфинсти бӕрӕггӕнӕнтӕ. Архиви «Бийнонти номхигъдти» Гадой фурт Хуасдзау ӕма Тотаййи фурт Гуаццау финст ӕнцӕ Гӕдзаутӕ-Годизти муггагбӕл. Ахмети муггаг ба финст ӕрцудӕй Гӕдзаутӕ-Годизтӕ-Сметӕбӕл. Фал, Ахмӕт уӕхӕн муггагбӕл финст цӕмӕ гӕсгӕ ӕрцудӕй, уой ба абони некебал зонуй, ӕвӕдзи, дан, Ахмӕт адтӕй Гӕдзауи, кенӕ ба Годизи цӕуӕтӕй сӕ еуей – Смети фурт.
Архиви «Бийнонти номхигъдти» Гӕдзаутӕ ӕнӕ Годизтӕй 1886-аг анзи ӕрфинсти финст ӕнцӕ: Гӕдзаути Гуатцауи фурт Сабазгерий ӕма Афӕхъой фурт Алик. Хецӕн бийнонтӕй ба финст ӕнцӕ Гуатдзауи фурттӕ Беппа ӕма Дзахо, Беппай фурттӕ Бекмӕрза ӕма Аслӕнбег.
1913-аг анзи ӕрфинсти дӕр Гӕдзаути-Годизти муггагбӕл ӕхе финста Гуймани фурт Александр, Гадой фурт Губади ба – Годизтӕбӕл.
Куд исбӕрӕг ӕй, уомӕ гӕсгӕ Гӕдзау ӕма е ’нсувӕр Годиз фиццаг рӕстӕгути цардӕнцӕ сӕ цӕуӕти хӕццӕ еу бийнонтӕй ӕма хастонцӕ сӕ муггаги ном – Гӕдзау-Годизтӕ. Уонӕй, дан, сӕ еуей фурт адтӕй Смет ӕма е дӕр ӕ муггаг искодта Сметӕбӕл.
Уотемӕй Гӕлиати гъӕуи фӕззиндтӕнцӕ муггӕгтӕ: Гӕдзаутӕ, Годизтӕ ӕма Сметӕ. Смети еунӕг фурт Ахмӕтӕн фурт не ’сӕнтӕстӕй, ӕма ӕ муггаг нӕ нийвулдӕй.
Гӕдзаутӕ ӕма Годизти муггӕгти адӕм ба, Гӕлиати гъӕуи цӕргӕй, фӕстагмӕ нимӕдзӕй исберӕ ’нцӕ.
1913-аг анзи фӕсте Гӕдзаути муггагӕй Гӕлиати гъӕуи цардӕнцӕ Александр, Габиц, Бабпи ӕма Цице – Алексеййи фурттӕ, Сабан ӕма Сабазгерий – Гудзӕни фурттӕ, уӕдта Майрӕни кизгӕ Софья, идӕдз уосӕ.
Годизти муггагӕй ба си цардӕй ӕ бийнонти хӕццӕ Гадой фурт Губади.
Анӕн дӕр (Гӕдзаутӕ ӕма Годизти ӕнсувӕртӕн) Гӕлиати гъӕуи исӕнтӕстӕй цӕуӕт ӕма цӕуӕти цӕуӕт. Берӕ рӕстӕгути си фӕццардӕнцӕ, уӕдта сӕ еугурдӕр фӕйнӕ рӕстӕгеми фӕллигъдӕнцӕ Иристони будури гъӕутӕ ӕма горӕттӕмӕ.
(Гӕдзаутӕ ӕма Годизти муггӕгти равзурди истори финст ӕрцудӕй 1990 анзи Дзӕуӕгигъӕуи горӕти цӕргутӕ Гӕдзаути Михали фурт Батӕрбег, уӕдта Кацанти Ламбеги таурӕхътӕмӕ гӕсгӕ).

Гамахартӕ. Сӕ муггаги хестӕртӕ куд дзорунцза, уомӕ гӕсгӕ, раги кӕддӕр Гурдзийӕй Цӕгат Иристонмӕ ӕрбацудӕнцӕ цуппар ӕнсувӕри: Бага, Джерга, Тотур ӕма Гамахар ӕма ӕрцардӕнцӕ Тиби коми, Цимитий гъӕуи. Сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Тиби коми фӕззиндтӕнцӕ муггӕгтӕ: Багатӕ, Джергатӕ, Тотратӕ ӕма Гамахартӕ.
Гамахарӕн цӕмӕдӕр гӕсгӕ Цимитий гъӕуӕй ледзгӕ ӕрцудӕй ӕма Гъевони ӕфцӕгбӕл ӕрбалигъдӕй Дигори коммӕ, ами ба ӕрцардӕй Гӕлиати гъӕуи. Еу къуар рӕстӕгей фӕсте Гӕлиати гъӕуи уосӕ ракурдта, ӕма ин еци уосӕй исӕнтӕстӕй дууӕ фурти: Парса ӕма Бата.
Парсайӕн исӕнтӕстӕй еунӕг фурт Хуасдзау, Хуасдзауӕн ба – ӕртӕ фурти: Иван, Геуӕрги (Мисти) ӕма Гадзо; Гамахари дуккаг фурт Батайӕн адтӕй цуппар фурти: Нӕуӕг, Тигъан, Майрӕн, Хуасдзау ӕма Бӕппи. 
Уонӕн дӕр исӕнтӕстӕй фурттӕ: Нӕуӕгӕн – Петр, Александр, Кудзӕг ӕма Ефим; Тигъанӕн дӕр адтӕй дууӕ фурти: Михел ӕма Созур; Майрӕни (Хуасдзауи) фурттӕ ба адтӕнцӕ ӕртӕ: Сандир, Никъала ӕма Геуӕрги; кӕстӕр ӕнсувӕр Бӕппий фурттӕ – Харитъон ӕма Томай.
Сӕхуӕдтӕ, уӕдта уонӕн сӕ цӕуӕт ӕма цӕуӕти цӕуӕт ба берӕ рӕстӕгути фӕццардӕнцӕ Гӕлиати гъӕуи. Уоми сӕ цард ку исзин ӕй ӕма син барӕ лӕвӕрд ку ’рцудӕй, уӕд сӕ цӕрӕнбунӕттӕ ӕййивтонцӕ будури гъӕутӕ ӕма горӕттӕмӕ.
(Гамахарти муггаги равзурди цубур истори финст ӕрцудӕй раздӕри Гӕлиати гъӕуи цӕрӕг Гамахарти Никъалай фурт Тазей таурӕхътӕмӕ гӕсгӕ Дзӕуӕгигъӕуи).

Гӕлӕбутӕ. Аци муггаги туххӕй ес уӕхӕн рагон таурӕхъ, кӕцимӕ гӕсгӕ Гӕлӕбутӕ, Коцойтӕ, Кацантӕ ӕма Дзеджетӕ равзурдӕнцӕ Мулдзугкати муггагӕй. Раздӕр цардӕнцӕ Уӕллагири коми, Дагоми, уордигӕй ба ӕрбалигъдӕнцӕ Дигори коммӕ, Гӕлиати гъӕумӕ. Мулдзугкатӕй равзургӕ муггӕгтӕ Гӕлиати гъӕуи хецӕнтӕй ӕрцардӕнцӕ, сӕ фиццаг фиддӕлтӕбӕл ба нимадтонцӕ ӕнсувӕртӕ Гӕлӕбу, Гуссау, Коцо, Кацан ӕма Дзеджей.
Ранимад муггӕгтӕ Мулдзугкатӕй ке адтӕнцӕ, уомӕн Гӕлӕбутӕ ӕма иннӕ муггӕгти хестӕртӕ ӕвдесӕнӕн ӕвдесунцӕ сӕ еумӕйаг кувддонӕ. Еумӕйаг кувд ба кодтонцӕ ӕрӕги уалӕнгӕ дӕр Нӕл изӕди кувддони (Гӕлиатӕ ӕма Фӕснӕли гъӕуи ӕхсӕн ци тегътӕ ес, уоми). Кувд кодтонцӕ хуасӕ кӕрдуни райдайӕни, анз еу хатт.
Муггӕгтӕй, афӕдзи медӕги биццеу кӕмӕн райгуридӕ кенӕ киндзӕ ка ’рхонидӕ, уӕдта кизгӕ лӕгмӕ ка рарветидӕ, етӕ косӕрттӕ никкӕниуонцӕ, бӕгӕни искӕниуонцӕ ӕма сӕ ӕрбахӕссиуонцӕ иннӕ хуӕруйнӕгти хӕццӕ кувддонӕмӕ, ӕма ӕгас къуӕрей дӕргъи адӕм фӕммийнасӕ кӕниуонцӕ Мулдзугкати кувди.
Гӕлӕбутӕн ба, дан, сӕ гъуддӕгтӕ хуарз нӕ рауадӕнцӕ, фӕстагмӕ бабун ӕнцӕ (ӕвӕдзи, халери незӕй фӕццӕгъдуни ’нцӕ), ӕгасӕй ма си байзадӕй еунӕг рацӕргӕ лӕг. Муггаг ма исӕскъуна, зӕгъгӕ, еци лӕг сӕ гъӕуккаг Бӕлӕути кизги ӕхецӕн уосӕн ракурдта. Райгурдӕй син еунӕг сувӕллон-биццеу. Уотӕ рӕхги и биццеуи. мадӕ, Бӕлӕути кизгӕ, рамардӕй, ӕма гъӕуи адӕм и сувӕллони дӕр ӕгасӕй байвардтонцӕ ӕ мади фарсмӕ цирти. Мард ӕвӕруни рӕстӕги и уоси ’нсувӕр Бӕлӕуи-фурт гъӕуи нӕ адтӕй, фал хӕстӕг рӕстӕгмӕ ба фӕззиндтӕй, ӕма ин гъӕуи цӕргутӕ ку радзурдтонцӕ хабар, ку базудта, и сувӕллони ӕгасӕй байвардтонцӕ цирти, уӕд гъӕуи адӕмӕн бауайдзӕф кодта: «Гормонтӕ, куд ӕрхастайтӕ уӕ сӕрмӕ ӕгас уод байвӕрун цирти». Еци фӕдбӕл фӕннӕхстӕр ӕй уӕлмӕрдтӕмӕ, ракъахта и цирт ӕма и сувӕллони ӕгасӕй исӕййафта, исиста ӕй и циртӕй ӕма ’й сӕхемӕ ӕрхаста. И сувӕллон Бӕлӕутӕмӕ исгъонбӕл ӕй, ислӕг ӕй, ӕ афонӕ ку ӕрхъӕрттӕй, уӕдта ин уосӕ ракурдтонцӕ. Фӕззиндтӕй ин цӕуӕт, цӕуӕти цӕуӕт. Гӕлӕбутӕ нӕуӕгӕй исмуггаг ӕнцӕ. 1886-аг анзи ма Гӕлиати гъӕуи цардӕй Гӕлӕбутӕй еунӕг бийнонтӕ: Гизой фурт Гӕлӕбути Алий (къуӕтти), еци рӕстӕг ибӕл цудӕй 40 анзи, уомӕн е ’нсувӕр Бала (е дӕр къуӕтти) – 31-анздзуд, уӕдта Хуасдзауи фурт Иван – 17-анздзуд.
Гӕлӕбутӕмӕ адтӕй уӕхӕнттӕ дӕр, кӕцитӕ сӕ сӕрмӕ нӕ хӕстонцӕ Гӕлӕбути муггаг (федис син кодтонцӕ адӕм «гӕлӕбу», зӕгъгӕ), уомӕ гӕсгӕ ба сӕ муггаг ниффинстонцӕ Коцойтӕбӕл (зӕгъӕн: Коцойти-Гӕлӕбути Виссариони фурт Биса, Коцойти-Гӕлӕбути Смалий фурт Петр ӕма ӕндӕртӕ). Гӕлӕбутӕ берӕ рӕстӕгути фӕццардӕнцӕ Гӕлиати гъӕуи лимӕн ӕма уарзонӕй, уӕдта сӕ цӕрӕнбунат раййивтонцӕ будури гъӕутӕмӕ, Синдзигъӕумӕ. Абони ба Гӕлӕбути фӕлтӕртӕ цӕрунцӕ нӕ Иристони берӕ гъӕутӕ ӕма горӕтти.
(Гӕлӕбути муггаги хабӕрттӕ финст ӕрцудӕнцӕ Гӕлиати гъӕуи раздӕри цӕргутӕ Бӕлӕути Горга, Кацанти Ламбег ӕма Гӕлӕбути Ильяй таурӕхътӕмӕ гӕсгӕ, цӕрунцӕ Дзӕуӕгигъӕуи).

Гагкотӕ ӕма Дзирихтӕ. Аци. дууӕ муггаги Гӕлиати гъӕуи ке цардӕнцӕ, уой хуарз зонунцӕ сӕ муггӕгти хестӕртӕ ӕма Дигори коми хестӕр цӕргутӕ дӕр. Фал Гӕлиати цӕрӕг Дзирихтӕ фӕстагмӕ цӕмӕдӕр гӕсгӕ сӕ муггаг финсун райдӕдтонцӕ Дзилихтӕбӕл. Сӕ фӕлтӕртӕ исхӕлӕмулӕ ӕнцӕ Къӕмунти гъӕуи равзургӕ Дзилихти муггаги хӕццӕ, ӕма абони зин равзарӕн иссӕй, сӕ фӕлтӕртӕй ка кӕмӕй равзурдӕй, уой. Нӕ республики Сӕйраг архиви дӕр 1886 ӕма 1913-аг ӕнзти ӕрфинстити бӕрӕггӕнӕнтӕмӕ гӕсгӕ муггаги цӕргути нӕмттӕ «Бийнонти номхигъди» финст ӕрцудӕнцӕ Дзилихти муггагбӕл. Таурӕхъгӕнӕг дӕр (Алагири горӕти цӕрӕг Гагкоти Мурат) Дзирихти кой нӕ кӕнуй, фал сӕ е дӕр Дзилихтӕбӕл нимайуй. Уомӕ гӕсгӕ ба сӕ мах дӕр нимайӕн Дзирихтӕбӕл нӕ, фал Дзилихтӕбӕл.
Нур ба Гагкотӕ ӕма Дзилихти (Дзирихти) муггӕгти равзурди туххӕй.
Муггӕгтӕн, дан, адтӕй еу фиддӕл Хъибил (ӕ фиди ном ӕма ин ӕ муггаг неке зонуй). Хъибилӕн адтӕй цӕуӕт, фал ӕ цӕуӕти туххӕй ба ес дууӕ хабари. Фиццаг хабармӕ гӕсгӕ, дан, Хъибилӕн адтӕй цуппар фурти: Гагко, Аппи, Густи ӕма Дзилих. Дуккаг таурӕхъмӕ гӕсгӕ ба Хъибилӕн адтӕй дууӕ фурти. Уонӕй сӕ еуемӕн исӕнтӕстӕй дууӕ фурти: Гагко ӕма Аппи, иннӕ фуртӕн ба – Густи ӕма Дзилих. Аци дууӕ хабаремӕй кӕци растдӕр ӕй, уой неке зонуй, фал Гагко, Аппи, Густи ӕма Дзилих Хъибилӕй ке исӕнтӕстӕнцӕ, еци гъуддаг ба дзубандиаг нӕй.
Хъибил ӕма ӕ фурттӕ Гагко, Аппи, Густи ӕма Дзилих кӕцӕй ӕрбафтудӕнцӕ Дигори коммӕ, Гӕлиати гъӕумӕ, уой дӕр бӕлвурдӕй неке зонуй. Кенӕ, дан, рагон алантӕй ка байзадӕй Дигори коми, уонӕй адтӕнцӕ, кенӕ ба Хонсар Иристонӕй ӕрбафтудӕнцӕ. Гурусхӕ кӕнунцӕ абони уалӕнгӕ, Хонсар Иристони ци Гагкотӕ ӕма Аппайти муггӕгтӕ цардӕй, уонӕбӕл.
Цубурзагъдӕй, Хъибил ӕма ӕ фурттӕ Гӕлиати гъӕумӕ кӕцӕй ӕрбафтудӕнцӕ цӕрунмӕ, еци гъуддаг кӕронмӕ бӕрӕггонд нӕма ӕрцудӕй, бакосун ма ибӕл гъӕудзӕнӕй. Хъибили фурттӕ сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Гӕлиати гъӕуи фӕззиндтӕнцӕ нӕуӕг муггӕгтӕ: Гагкотӕ, Дзилихтӕ, Аппайтӕ ӕма Густитӕ.
Еу рагон таурӕхъмӕ гӕсгӕ, халери фӕсте Цирохси гъӕуи цӕрӕг Гагкотӕй еу бийнонтӕй ӕгасӕй байзадӕй зӕронд уосӕ Фаризӕт, уомӕн ӕ дуккаг фурт Бӕбу, Бӕбуй уосӕ Бӕдинӕ ӕма сӕ фурттӕ Фидар ӕма Аузби.
Уӕлдӕр ранимад ӕнсувӕрти цард идарддӕр куд рацудӕй, уой туххӕй ба дзубанди уодзӕнӕй таурӕхъи.
(Таурӕхъ мухургонд ӕрцудӕй газет «Рӕстдзинад»-и 1992 анзи NN110, 111, 112, йӕ автор – раздӕри уӕллагкоймаг, Дзӕуӕгигъӕуи цӕрӕг Кудзойти Тазей фурт Барис).

1886-аг анзи фӕсте Аппатӕ ӕма Густити муггӕгти хабар Дигори коми цӕргути хӕццӕ нӕбал разиндтӕй, уой агъонмӕ, дан, фӕллигъдӕнцӕ Киристонгъӕумӕ.
Гагкотӕ ӕма Дзилихти фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй, халери нез сӕ бахъор кодта. Халери незӕй муггӕгтӕй, уӕдта гъӕути цӕргутӕй сӕ фулдӕретӕ рамардӕнцӕ, ка ма си байзадӕй ӕгасӕй, етӕ ба сӕ нӕбал гъуди кӕнунцӕ.
Халери нези фӕсте бабӕй Гагкотӕ ӕма Дзилихти муггӕгти адӕм нимӕдзӕй исберӕ ’нцӕ Гӕлиати гъӕуи.
Нӕ республики Сӕйраг архиви Гӕлиати гъӕуи цӕргути ӕрфинсти бӕрӕггӕнӕнтӕмӕ гӕсгӕ, муггӕгти адӕмӕй Гӕлиати гъӕуи 1886-аг анзи цардӕнцӕ (бийнонти хецӕуттӕ): Гагкоти Гудзай фурт Ислам, Дзилихти Хъубади, уӕдта Сабани фурттӕ Гамари ӕма Елмӕрза.
1913-аг анзи ӕрфинсти бӕрӕггӕнӕнтӕмӕ гӕсгӕ, Гӕлиати гъӕуи аци дууӕ муггагемӕй цардӕнцӕ:
Гагкотӕй: Гӕуиси фурттӕ – Бола ӕма Гаппи; Гугъой фурттӕ – Гаврил ӕма Хадзимӕт. Дзилихтӕй: Сабани фурттӕ – Хъубади ӕма Васили; Елизбари фурт – Иван (Елхъан); Гамӕзий фурт – Бабу (Алексей) ӕма Хъубадий (Киприяни) – Гермӕн.
Муггӕгти адӕм, Гӕлиати цӕргӕй, фӕстагмӕ исберӕ ’нцӕ, ӕма син амал ку фӕцӕй, уӕд фӕйнӕ рӕстӕгеми сӕ цӕрӕнбунӕттӕ раййивтонцӕ будури гъӕутӕмӕ: Къора, Синдзигъӕу, Киристонгъӕу, Салигуӕрдӕн ӕма ма Иристони ӕндӕр рауӕнтӕмӕ дӕр.
(Гагкотӕ ӕма Дзилихти муггӕгтӕ куд равзурдӕнцӕ Гӕлиати гъӕуи, уой ниффинсуни туххӕй пайдагонд ӕрцудӕнцӕ Алагири горӕти цӕрӕг Гагкоти Габлай фурт Мурати таурӕхъ, уӕдта нӕ республики Сӕйраг архиви ӕрфинсти бӕрӕггӕнӕнтӕ).

Гапбатӕ. Гапбати муггаг куд исӕнтӕстӕй, уой хабар ракодтан раздӕр – Фӕснӕли гъӕуи муггӕгти хӕццӕ. Муггаг равзурдӕй Фӕснӕли гъӕуи цӕрӕг Хъубадтӕй. Хъубадти Тазей фурт Тазӕретӕн ӕ фиццаг уосӕ адтӕй Асети кизгӕ, ӕма син исӕнтӕстӕй ӕртӕ фурти: Байца, Гапба ӕма Хрома. Ӕ дуккаг уосӕ ба – кӕсгон кизгӕ, ӕма ин уомӕй ба исӕнтӕстӕй еунӕг фурт Берд. Хрома фӕллигъдӕй Киристонгъӕумӕ, Гапба – Гӕлиати гъӕумӕ, Берди ба – Къорамӕ, Байца ба цӕргӕ байзадӕй Фӕснӕли гъӕуи. Сӕ муггӕгтӕ сӕхе нӕмттӕбӕл искодтонцӕ, ӕма фӕззиндтӕнцӕ: Фӕснӕли гъӕуи – Байцатӕ, Киристонгъӕуи – Хроматӕ, Гӕлиати гъӕуи – Гапбатӕ ӕма Къорай гъӕуи – Бердитӕ.
Гапбайӕн Гӕлиати гъӕуи ӕ фиццаг цӕуӕт катӕ адтӕнцӕ, уӕдта сӕ нӕмттӕ куд хундтӕнцӕ, уони некебал гъуди кӕнуй. Фал, 1886-аг анзи ка цардӕй, етӕ ба бӕрӕггонд ӕнцӕ нӕ республики Сӕйраг архиви.
Гӕлиати гъӕуи цӕргути хӕццӕ Гапбати муггагӕй архиви «Бийнонти номхигъдти» финст ӕнцӕ:
1886-аг анзи конд номхигъдти: Самури фурттӕ Хамурзӕ ӕма Хъубади, уӕдта Майрӕни фурт Урусбий ӕма Бидзеуи фурт Дипаруй.
1913-аг анзи конд номхигъди ба: Майрӕни фурттӕ – Гуйман ӕма Дафа; Хъубадий фурт– Федор ӕма Александри фурттӕ – Темурчи ӕма Васили.
Уӕлдӕр ранимад адӕмӕн дӕр Гӕлиати гъӕуи ӕнтӕстӕй цӕуӕт – фурттӕ ӕма кизгуттӕ, фал, еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони дӕр нин неке загъта. Мах бон иссӕй исбӕрӕг кӕнун, Гапбати адӕм Гӕлиати гъӕуи фӕстагмӕ ке ’сберӕ ’нцӕ нимӕдзӕй, еци гъуддаг, уӕдта, хонхи цӕргутӕн будури гъӕутӕмӕ фӕлледзуни барӕ лӕвӕрд ку ’рцудӕй, уӕд Гапбати адӕм дӕр ке фӕллигъдӕнцӕ будури гъӕутӕ ӕма горӕттӕмӕ.
(Гапбати муггаги равзурди цубур истори радзурдтонцӕ Дзӕуӕгигъӕуи цӕрӕг Байцати Налухъи фурт Петр ӕма Синдзигъӕуи цӕрӕг, ахургӕнӕг Гапбати Хъазибег. (Ниффинстан сӕ 1991 анзи).

Гибизтӕ. Муггагӕн сӕ фиццаг фидӕ Гибиз Гӕлиати гъӕумӕ кӕцӕй ӕрбафтудӕй, уой абони цӕргутӕй неке зонуй. Сӕ хестӕртӕ фидӕй-фуртмӕ игъосгӕ ’рцудӕнцӕ, зӕгъгӕ, Гӕлиати гъӕуи Гибизӕн адтӕй фурт Бурий, ӕ уосӕ ба, дан, адтӕй Тӕкъоти кизгӕ. Аци кизги Гибизтӕ нимайунцӕ сӕ муггаги фиццаг мадӕбӕл.
Таурӕхъгӕнӕг Гибизти Тӕкъоони туххӕй сӕ фиддӕлтӕй фегъуста рагон таурӕхъ. Гибизти фиццаг мадӕ Тӕкъоон, дан, адтӕй зундгин, ӕгъдаугин ӕма хъаурӕгин силгоймаг. Еу уӕхӕни, дан, Гибизти хестӕр адӕм ӕд нӕлгоймаг, ӕд силгоймаг адтӕнцӕ будури кусти (фонсӕн игуӕрдӕнти цӕттӕ кодтонцӕ хуӕруйнаг – хуасӕ). Еци рӕстӕги Гӕлиати гъӕумӕ фӕззиндтӕнцӕ Кӕсӕгӕй тухгӕнгутӕ ӕма гъӕуи фонс рамбурд кодтонцӕ, гъавтонцӕ сӕ тӕрунмӕ, фал, дан, Гибизти мадӕ Тӕкъоон тухгӕнгути размӕ ӕрлӕудтӕй ӕма и фонс нӕ уагъта тӕрун. Тухгӕнгути раздзӕуӕг дзоруй и силгоймагмӕ, цӕмӕй рауагътайдӕ и фонс, ӕхуӕдӕг ба ’й ӕхсӕй ӕрцӕфтӕ кодта. Тӕкъоон еци гъуддаг ӕ сӕрмӕ не ’рхаста ӕма и кӕсгони мудзурайӕй бӕхи рагъмӕ исрӕхуста – рамардта. Уӕдмӕ гъӕуи адӕм игуӕрдӕнтӕй фӕдеси ӕрхъӕрттӕнцӕ ӕма и кӕсгон тухгӕнгути ледзӕги фӕккодтонцӕ.
Гибизти Тӕкъоон ба уӕдӕй фӕстӕмӕ таурӕхъи байзадӕй, куд бӕгъатӕр силгоймаг, уотӕ.
Гибизтӕн ӕндӕр муггӕгтӕй ӕрвадтӕлтӕ неке адтӕй, се ’рвадтӕлтӕбӕл нимайунцӕ Тъӕпӕн Дигори Фӕрӕскъӕтти гъӕуккаг Темирати, фал уони хӕццӕ ба Гибизтӕ тогӕй хӕстӕг нӕ ’нцӕ, ӕнцӕ искӕнгӕ ӕрвадтӕлтӕ. Уой туххӕй ба нӕ фиддӕлтӕ дзурдтонцӕ таурӕхъ, зӕгъгӕ, еубон сӕрди Темирати адӕм кодтонцӕ хуаси куст Сауӕлдари, Уорс хонхи рӕбун. Еу афони се ’нгасти фӕцӕнцӕ дууӕ бӕхгини, кӕцитӕ гъавтонцӕ къахнадбӕл бахезун фӕсхонхмӕ, йӕ гъӕбеси ба си алкӕмӕндӕр – сувӕллон, уотемӕй. Темиратӕ ӕруорӕдтонцӕ и бӕхгинти ӕма си райстонцӕ и дууӕ сувӕллон-биццеуи. Куд исбӕрӕг ӕй, уомӕ гӕсгӕ и сувӕллӕнттӕ разиндтӕнцӕ Гӕлиати гъӕуи цӕрӕг Гибизтӕй. Темиратӕ фӕххабар кодтонцӕ Гӕлиати гъӕумӕ Гибизтӕмӕ. Гибизтӕ тагъд рӕстӕгмӕ ӕрхӕццӕ ’нцӕ ӕма сӕ сувӕллӕнттӕ Темиратӕй ракурдтонцӕ. Уой фӕсте Гибизтӕ устур кувд искодтонцӕ ӕма Темирати сӕхецӕн банимадтонцӕ ӕрвадӕбӕл. Абони дӕр се ’нсувӕрдзийнадӕ дууӕ муггаги дӕр зонунцӕ, кӕрӕдземӕн алли гъуддаги дӕр ӕгъдау кӕнунцӕ, кӕрӕдземӕй кизгӕ дӕр нӕ корунцӕ.
(Гӕлиати гъӕуккаг Гибизти муггагӕй дууӕ давд сувӕллони Фӕрӕскъӕтти Темирати хуасдзаутӕ давгутӕй ке барӕмугътонцӕ, еци таурӕхъ радзурдта 1991 анзи Фӕрӕскъӕтти раздӕри гъӕуккаг, Дзӕуӕгигъӕуи цӕрӕг 63-анздзуд Темирати Дзакъулий фурт Заурбег).

Сувӕллӕнтти радавди фӕдбӕл ма ес ӕндӕрхузи таурӕхъ дӕр. Еци таурӕхъи ба давд биццеути хонунцӕ Темиратӕн сӕхе биццеутӕ. Кӕсӕги тухгӕнгутӕ, дан, Темирати биццеути радавтонцӕ Фӕрӕскъӕтти гъӕуи Темиратӕн сӕхецӕй ӕма сӕ бӕхтӕбӕл сӕ гъӕбести рахастонцӕ Уорс хонхи рӕбунти Гъевони ӕфцӕгӕрдӕмӕ.
Гӕлиати гъӕуи цӕргутӕ Кӕсӕги тухгӕнгути хабар раздӕр фегъустонцӕ ӕма гъӕумӕ хӕстӕг сӕ размӕ бабадтӕнцӕ, (сӕ фулдӕр адтӕнцӕ Гибизти муггагӕй). Гӕлиати адӕм кӕсгӕнтти гъӕбести сувӕллӕнттӕ ку ’руидтонцӕ, уӕд син дзӕбӕхӕй балӕдӕрун код-тонцӕ, цӕмӕй и сувӕллӕнттӕ рауагътайуонцӕ, уой. Фал сӕмӕ кӕсгӕнттӕ нӕ байгъустонцӕ, нӕ равардтонцӕ и сувӕллӕнтти, ӕма сӕ хӕццӕ тохгӕ ’рцудӕй. Еци тугъди дууердигӕй дӕр фӕммардӕй цалдӕргай лӕгтӕ (Гибизтӕй – ӕртӕ). Гибизтӕ архайдтонцӕ, цӕмӕй тохгӕй и сувӕллӕнттӕ ӕнӕфидбилизӕй сӕ къохти бафтудайуонцӕ, уобӕл. И дууӕ кӕсгон бӕхгини ба сӕхе гъӕуай кодтонцӕ, сувӕллӕнттӕ сӕхебӕл нилхъивтонцӕ. Фал уӕддӕр Гибизи-фурттӕн сӕ бон иссӕй кӕсгӕнтти рамарун ӕма сувӕллӕнттӕ исуӕгъдӕ кӕнун. Кӕсгон тухгӕнгутӕй ма ӕгасӕй ка байзадӕй, еци ефстӕгтӕ ба ледзӕги фӕцӕнцӕ. Темирати адӕм сӕ сувӕллӕнтти хабар ку фегъустонцӕ, уӕд сӕ фӕдесонтӕ хӕстӕг рӕстӕгмӕ Гӕлиати гъӕумӕ исхӕццӕ ’нцӕ, ӕма, сӕ сувӕллӕнттӕ ӕнӕфидбилизӕй ку исӕййафтонцӕ, уӕд сӕ цийнӕн кӕрон нӕбал адтӕй. Сувӕллӕнттӕ фӕййервӕзуни фӕдбӕл Темиратӕ Фӕрӕскъӕтти гъӕуи Гибизти кадӕн искодтонцӕ устур кувд. Кувди бони Темиратӕ ӕма Гибизтӕ кӕрӕдземӕн ӕнсувӕртӕ разагътонцӕ. Кӕд дууӕ муггаги кӕрӕдземӕн тогӕй хӕстӕг нӕ ’нцӕ, уӕддӕр уӕдӕй фӕстӕмӕ кӕрӕдзей хӕццӕ ӕрвадеуӕг кӕнунцӕ, кӕрӕдземӕн цийни дӕр ӕма зини бони дӕр ӕгъдау кӕнунцӕ, уоститӕ дӕр кӕрӕдземӕй нӕ корунцӕ. Сӕ фӕлтӕртӕ абони дӕр лимӕн ӕма уарзонӕй цӕрунцӕ. Гибизӕн Гӕлиати гъӕуи исӕнтӕстӕй, раздӕр куд финстан, уотӕ, фурт Бурий, уой уосӕ ба адтӕй Тӕкъоти кизгӕ, ӕма син исӕнтӕстӕй цӕуӕт. Фал етӕ ка адтӕнцӕ, сӕ нӕмттӕ куд хундтӕнцӕ, уони ба некебал гъуди кӕнуй. Халери незӕй, дан, си берӕ адӕм фӕццӕгъдуни ӕй. Ӕгасӕй ма ка байзадӕй цӕргӕ, етӕ ба адтайуонцӕ, нӕ республики Сӕйраг архиви 1886 ӕма 1913 ӕнзти ӕрфинститӕмӕ ка бахаудтӕй, уони цӕуӕти цӕуӕт.
Аци ӕрфинстити ба Гибизти муггагӕй ӕрфинстмӕ бахаудтӕнцӕ:
1886-аг анзи: Сабан ӕма Елзарихъо, Губай фурт Сандир ӕма Гуатдзауи фурт Цӕппо (Лӕппо).
1913-аг анзи конд ӕрфинсти ба: Губай фурт Авсадагъ, Авсадагъи фурт Василий, Дзакой фурт Дзабо ӕма Харитъон (Хамӕза) – ӕ фиди ном финсти бӕрӕг нӕй).
Аци ӕнсувӕртӕн дӕр ӕнтӕстӕй цӕуӕт ӕма цӕуӕти цӕуӕт. Фӕстагмӕ Гибизти муггаги адӕм дӕр Гӕлиати гъӕуи нимӕдзӕй исберӕ ’нцӕ ӕма сӕ цӕрӕнбунат ӕййивтонцӕ будури гъӕутӕмӕ.
Фиццагидӕр, дан, Гӕлиати гъӕуӕй сӕ цӕрӕнбунат Киристонгъӕумӕ раййивтонцӕ Гибизтӕй цуппар ӕнсувӕри: Гетӕгъӕз, Бола, Смали ӕма Уаге. Аци ’нсувӕртӕ адтӕнцӕ, Киристонгъӕуи Гибизтӕмӕ ци берӕ фӕлтӕртӕ исӕнтӕстӕй, уонӕн сӕ фиццаг фиддӕлтӕ. Абони Гибизти еугур фӕлтӕртӕ цӕрунцӕ нӕ Иристони гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр. Сӕ райгурӕн гъӕу Гӕлиати ба ма абони дӕр цӕруй цалдӕр бийнонти.
(Гибизти муггаги равзурди цубур истори финст ӕрцудӕй Дигорай горӕти цӕрӕг, раздӕри ахургӕнӕг, пенсиесӕг Гибизти Данели фурт Заурбеги-Дзанцеги таурӕхътӕмӕ гӕсгӕ. Муггаги адӕм хуӕздӕр базонуни туххӕй ма испайда кодтан нӕ республики Сӕйраг архиви 1886 ӕма 1913 ӕнзти ӕрфинстити бӕрӕггӕнӕнтӕй. Темирати биццеути радавди туххӕй дӕр дуккаг таурӕхъ радзурдта Заурбег).

Гокъотӕ. Муггаги адӕм куд ӕма цӕмӕ гӕсгӕ ӕрбафтудӕнцӕ Дигори коммӕ, уой туххӕй лӕмбунӕгӕй ниффинстан Дунти гъӕуи муггӕгти хӕццӕ. Фиццагдӕр Гокъотӕ Дунти гъӕуи ӕрцардӕнцӕ, сӕ муггаги адӕм ами исберӕ ’нцӕ. Берӕ рӕстӕгути фӕццардӕнцӕ, уӕдта хуӕздӕр цардагор сӕ еуетӕ ледзун райдӕдтонцӕ ӕндӕр рауӕнтӕмӕ дӕр. Гӕлиати гъӕумӕ дӕр Къӕмунтӕй ӕрбалигъдӕй еу аул, фал син сӕ нӕмттӕ ба некебал зонуй. Уони цӕуӕтӕн ка исӕнтӕстӕй, етӕ ба адтӕнцӕ, нӕ республики Сӕйраг архиви 1886-аг анзи ӕрфинстмӕ ка бахаудтӕй, етӕ. Адтӕнцӕ ӕртӕ ӕнсувӕри: Гапи, Дзици ӕма Бола – Гусай фурттӕ. Аци ӕнсувӕртӕн дӕр Гӕлиати гъӕуи адтӕй цӕуӕт – фурттӕ ӕма кизгуттӕ. Фӕстагдӕр ба етӕ дӕр сӕ цӕуӕти хӕццӕ фӕллигъдӕнцӕ Къорай гъӕумӕ. 1913-аг анзи ӕрфинстмӕ Гӕлиати муггӕгти ’хсӕнмӕ Гокъотӕ нӕбал бахаудтӕнцӕ.
(Муггаги хабӕрттӕ радзурдтонцӕ Дзӕуӕгигъӕуи цӕргутӕ Гокъоти Васили ӕма Майрӕн. Ниффинстан сӕ 1991 анзи).

Мулдзугкатӕ. Рагон таурӕхъмӕ гӕсгӕ, Мулдзугкати муггагӕй равзурдӕнцӕ: Гӕлӕбутӕ, Гуссаутӕ, Дзеджетӕ, Кацантӕ ӕма Коцойтӕ. Берӕ фӕстагдӕр ба ма Кацанти муггагӕй равзурдӕй Гугӕлти муггаг дӕр.
Мулдзугкатӕ ба, дан, раги кӕддӕр (аланти доги) цардӕнцӕ Хъубани. Кавкази хуӕнхтӕмӕ дӕр, дан, Мулдзугкатӕ ӕрбафтудӕнцӕ уордигӕй. Фиццаг ӕрцардӕнцӕ Уӕллагири коми, Донисӕри. Уоми фӕццардӕнцӕ еу къуар рӕстӕги, сӕ адӕм ами ’сберӕ ’нцӕ. Сӕ фиццаг фидӕ Мулдзугӕн ами адтӕй фондз фурти: Гӕлӕбу, Гуссау, Дзедже, Кацан ӕма Коцо. Еци рӕстӕги Уӕллагири коми цардӕй берӕ адӕм, ӕма син зӕнхитӕ нӕбал фагӕ кодтонцӕ, уомӕ гӕсгӕ ба беретӕ зӕнхагор цудӕнцӕ ӕндӕр рауӕнтӕмӕ.
Мулдзугкати фондз ӕнсувӕри дӕр зӕнхагор ӕрбафтудӕнцӕ Дигори коммӕ. Ами Гӕлӕбу, Кацан ӕма Коцой ӕрцардӕнцӕ Гӕлиати гъӕуи, Гуссау ӕма Дзедже ба – Лезгори.
Лезгори гъӕуи дууӕ ’нсувӕри рацардӕнцӕ минкъий рӕстӕг ӕма, ӕвӕдзи, сӕ царди уавӕртӕ сӕ зӕрдӕмӕ нӕ бацудӕнцӕ, ӕма етӕ дӕр Лезгори гъӕуӕй ислигъдӕнцӕ се ’нсувӕрти цормӕ Гӕлиати гъӕумӕ. Уотемӕй Мулдзугкати фондз ӕнсувӕри ӕрцардӕнцӕ Гӕлиати гъӕуи. Ами хестӕргай уоститӕ ракурдтонцӕ, хецӕнтӕй ӕрцардӕнцӕ, ӕма си алкедӕр ӕ номмӕ гӕсгӕ ӕ муггаг искодта, ӕма Гӕлиати гъӕуи ӕнсувӕрти нӕмттӕмӕ гӕсгӕ фӕззиндтӕнцӕ: Гӕлӕбутӕ, Гуссаутӕ, Дзеджетӕ, Кацантӕ ӕма Коцойтӕ. Мулдзугкатӕй равзургӕ муггӕгти фиццаг цӕргутӕ Гӕлиати гъӕуи катӕ адтӕнцӕ, уой абони некебал зонуй, уонӕбӕл дӕр иннӕ гъӕути цӕргути хузӕн ӕрцудӕй цаутӕ. Халери незӕй дӕр еци муггӕгтӕй рамардӕнцӕ. Фал уой фӕсте, ӕгасӕй ка байзадӕй, етӕ ба сӕ муггӕгти ном исӕскъунун нӕ бауагътонцӕ, сӕ цӕуӕт ӕма цӕуӕти цӕуӕт (сӕ фӕлтӕртӕ) цардӕнцӕ Гӕлиати гъӕуи, уӕдта цӕрунцӕ Иристони берӕ рауӕнти.
Муггӕгти фиццаг цӕргутӕй халери нези фӕсте ка исӕнтӕстӕй, уони цӕуӕт, кенӕ ба цӕуӕти цӕуӕти нӕмттӕ ба ӕнцӕ финст нӕ республики Сӕйраг архиви «Бийнонти номхигъдти» 1886 ӕма 1913-аг ӕнзти ӕрфинстити.
Гӕлӕбутӕ. Аци муггаги туххӕй раздӕр финстан ӕма син сӕ фӕлтӕрти кой дуккаг хатт нӕбал кӕнӕн.
Гуссаутӕ. 1886-аг анзи аци муггагӕй Гӕлиати гъӕуи цардӕнцӕ: Майрӕмукъи фурт Дзитци, Хуймани фурт Басил, Дзипскай фурт Аслӕмурза ӕма Гӕмӕти фурт Дзамболат.
1913-аг анзи ба – Гуссаути Василий фурт Базе, Дзитций фурт Григорий, Харитъони фурт Леуонти ӕма Гӕмӕти фурт Хадзимӕт.
Дзеджети муггаги кой ба ӕрфинсти ӕнзти рӕстӕгути нӕбал адтӕй. 1886-аг анзи агъонмӕ кумӕдӕр фӕллигъдӕнцӕ, кенӕ ба ӕндӕр муггагбӕл бафтудӕнцӕ.
Коцойтӕ. 1886-аг анзи аци муггагӕй Гӕлиати гъӕуи цардӕнцӕ: Демеркай фурт Дзӕрӕхмӕт, Хуймани фурт Бола, Майрӕни фурт Уазгерий, Химей фурт Мӕхӕмӕт ӕма Текъой фурт Хъӕвдун.
1913-аг анзи ба Коцойтӕй цардӕнцӕ: Тасой фурт Гизи, Делекой фурт Александр, Семени фурт Хадзимӕт, Тегкай фурт Гӕвдий, Хаймани фурт Бола, Смалий фурттӕ Гӕмӕт ӕма Геуӕрги (Гико) ӕма Гайаспиййи фурт Налухъ (Николай).
Кацантӕ. 1886-аг анзи: Алиййи фурт Тила, Тилай фурт Бекмӕрза ӕма Анзори фурт Саукуй.
1913-аг анзи ба – Кацанти Тилай фурт Дзибирт (Виссарион) ӕма Лазӕри фурт Илларион.
Гугӕлтӕ. Аци муггаг равзурстӕй Кацанти муггагӕй. Сӕ фиццаг фидӕ Гугӕл адтӕй Кацантӕй. Гугӕл ӕ лӕги карӕни рахецӕн ӕй Кацанти муггагӕй. Хецӕнӕй ӕрцардӕй ӕма ӕ муггаг ӕхе номбӕл, Гугӕлтӕбӕл искодта. Уотемӕй Гӕлиати гъӕуи фӕззиндтӕй Гугӕлти муггаг дӕр.
Гугӕлти муггагӕй 1886-аг анзи Гӕлиати гъӕуи цардӕй ӕ бийнонти хӕццӕ Тотаййи фурт Джерий. 1913-аг анзи ба – Гадзиййи фурт Геуӕрги (Гери).
Мулдзугкатӕй равзургӕ муггӕгтӕ фӕллигъдӕнцӕ фӕйнӕ рӕстӕгеми Иристони гъӕутӕ ӕма горӕттӕмӕ, ӕма си абони дӕр цӕрунцӕ сӕ муггӕгти фӕлтӕртӕй беретӕ.
Таурӕхъгӕнгутӕ радзурдтонцӕ Коцойтӕй еу зӕронд лӕг ӕма Гугӕлти Майрӕни туххӕй дессаги таурӕхътӕ.
Коцойтӕй, дан, еу лӕг ӕрзӕронд ӕй, ӕ цӕститӕй хуарз нӕбал уидта, ӕхуӕдӕг ба думдта тамаку лолӕй. Еубон Коцой-фурт уолӕфтӕй гъӕуи Нихӕси, ӕма ймӕ тамаку думун ӕрцудӕй. Дууӕ ӕригон гъӕуккаг биццеуи Нихӕси цидӕр архайдтонцӕ, ӕма сӕмӕ зӕронд лӕг фӕдздзурдта, ракурдта си, цӕмӕй ин ӕ лолӕ тамакуйӕй байдзаг кодтайуонцӕ. Биццеутӕ лолӕ райстонцӕ ӕма сӕ зӕрди ӕрбафтудӕй мӕнгарддзийнадӕ (мах ба, дан, ӕй рамӕстӕй марӕн): лоли тамакуй хӕццӕ ниввардтонцӕ адӕймаги фагус ӕма ’й уотемӕй равардтонцӕ зӕронд лӕгмӕ, сӕхуӕдтӕ ба сӕхе райеуварс кодтонцӕ. Лӕг лолӕбӕл зинг бафтудта ӕма ’й ку исдумдта, уӕд ралӕдӕрдтӕй биццеути мӕнгарддзийнадӕ... Бӕргӕ сӕмӕ рамӕстгун ӕй, фал ма ӕ бон ци адтӕй, ӕ биццеутӕ уордигӕй фӕллигъдӕнцӕ... Бавзиста сӕмӕ, и маст ба ӕ зӕрди бадардта. Уой фӕсте райевгъудӕй еу дзӕвгарӕ рӕстӕг. Коцой-фурт уӕдмӕ биццеути ӕхебӕл ӕрӕллау кодта, еубон ба ӕ маст райста. Биццеутӕй сӕ еуей ӕскъӕтмӕ цӕйдӕр рӕуонӕй бацӕун кодта ӕма ’й уоми рамардта, ӕ мард ба ин къӕйти буни никкодта. Уой фӕсте биццеуи марӕги гъӕуккӕгтӕ базудтонцӕ, ӕма мӕрдгинти тасӕй Коцойти адӕм еугурӕйдӕр фӕллигъдӕнцӕ Гӕлиати гъӕуӕй Хъахъхъӕдори гъӕумӕ.
Дуккаг таурӕхъ ба адтӕй Гугӕлти Майрӕни туххӕй. Майрӕнбӕл гъӕуи цӕргутӕ не ’нвӕрстӕнцӕ, ӕ миутӕмӕ гӕсгӕ кадгин лӕг нӕ адтӕй. Алли гъуддаги дӕр, гъӕуа-нӕгъӕуа, уӕддӕр ӕхе тъунста. Ӕу уӕхӕни ба Майрӕн ӕнхус кодта гъӕуи саугин Цопанти Никъалайӕн. Е ’нхус ба адтӕй бӕрӕгбӕнтти адӕмӕн фегъосун кӕнун дзиуарӕмӕ ӕрбацӕуни туххӕй. Еу тегъӕбӕл, дан, ислӕууидӕ, ӕма куд федеуӕг, уотӕ уордигӕй гъӕр кодта. Саугини хӕццӕ косгӕй, дзиуари ӕгъдӕуттӕ хуарз базудта, диакъони хӕццӕ, кенӕ ба ӕхуӕдӕг, дзиуари заргӕ дӕр кодта.
Еухатт, дан, Дигоргоми дзиуӕрттӕ ревизи кӕнунмӕ ӕрцудӕй архимандрит. Коми алли дзиуарӕ дӕр (Устур-Дигорӕ, Мӕхческ ӕма Къӕмунти) еци архимандрит исревизи кодта, уӕдта еубон ба саугинти сӕ диакъӕнтти хӕццӕ ӕрӕмбурд кодта Мӕхчески дзиуарӕмӕ. Уоми син ревизий гъуддӕгти туххӕй фӕдздзурдта, уӕдта син дзиуари кувди зартӕ дӕр ракӕнун кодта. Майрӕн дӕр барӕ ракурдта, цӕмӕй е дӕр разардтайдӕ. Барӕ ин равардтонцӕ, ӕма цалдӕр зари ракодта. Майрӕн и саугинтӕ ӕма диакъӕнттӕй берӕ хуӕздӕр ӕма рӕсугъддӕр разардта. Архимандрит бафарста саугинти, ка ’й аци лӕг, зӕгъгӕ. Етӕ ба ин загътонцӕ, дзиуари косӕг нӕй, ӕй хумӕтӕги гъӕуи цӕрӕг, зӕгъгӕ. Уонӕбӕл нӕ баууӕндтӕй архимандрит ӕма бафарста гъӕуи хецауи, ӕма ин е дӕр уотӕ загъта. Архимандрит ӕ сӕр батилдта, бакастӕй саугинтӕ ӕма диакъӕнттӕмӕ ӕма син загъта, Майрӕн дзиуари косӕг кӕд нӕй, уӕддӕр сумахӕй уой хузӕн неке заруй, зӕгъгӕ.
Архимандрит Дигори коми ӕ куст ку фӕцӕй, уӕд Майрӕни ӕ хӕццӕ фӕххудта иннӕ ирон кӕмттӕмӕ дӕр. Уоми дӕр саугинти ӕмбурди Майрӕн хуарз фӕззардта. Архимандритӕн Майрӕн ӕ зӕрдӕмӕ бацудӕй, ӕма ин равардта 500 соми ӕхца, уӕдта номбӕлдаргӕ сахат. Гугӕлти Майрӕнӕн архимандрит ӕ хуарз заруни фӕдбӕл уӕхӕн устур ӕгъдау ке скодта, уомӕ гӕсгӕ гъӕути цӕргути ӕхсӕн Майрӕн фӕккадгиндӕр ӕй, фал уӕддӕр е ’нӕбӕзгӕ миутӕ ба нӕ ниууагъта.
(Мулдзугкатӕ ӕма уонӕй рацӕугӕ муггӕгти равзурди хабӕрттӕ финст ӕрцудӕнцӕ 1990 анзи раздӕри уӕллагкоймӕгтӕ, Гӕлиати гъӕуккаг Зӕгӕлти Зоря ӕма Дзӕуӕгигъӕуи цӕргутӕ Гуссаути Петр, Цопанти Барис ӕма Кацанти Ламбеги таурӕхътӕмӕ гӕсгӕ).

Дзалатӕ. Сӕ муггаги хестӕртӕ куд дзорунцӕ, уомӕ гӕсгӕ Дзалати муггаг равзурдӕй, ирон адӕми уарзондӕр ӕма кадгиндӕр ке худтонцӕ ӕ рӕстӕги, еци Хетӕги къабазӕй.
Ахургонд Гутнати Феликс куд финсуй, уомӕ гӕсгӕ Хетӕг адтӕй алайнаг ӕлдар Инали кӕстӕр фурт. Цардӕй аланти доги Хъубани Фӕрсагдони фарсмӕ, Устур Зеленчукки. Хетӕг, дан, киристон дин ку райста, уӕд Зеленчуккӕй фӕллигъдӕй хонхи Иристонмӕ, Нари кӕмттӕй еу арф коммӕ (Гуркъумти коммӕ). «Дессаг ӕй, – зӕгъуй ӕрмӕги автор Гутнай-фурт, – Нар ӕма Мамисони коми цӕргутӕ еугурӕйдӕр сӕ муггаги равзурд бастонцӕ Хетӕги номи хӕццӕ. Раздӕр, дан, еуӕй-еуетӕ сӕ муггӕгтӕ финстонцӕ: Дзанайтӕ-Хетӕгкатӕ, Мамиатӕ-Хетӕгкатӕ, Балатӕ-Хетӕгкатӕ, Отартӕ-Хетӕгкатӕ, Асатӕ-Хетӕгкатӕ, Дзидахантӕ-Хетӕгкатӕ, Бурнацтӕ-Хетӕгкатӕ, Зелайтӕ-Хетӕгкатӕ, Гиотӕ-Хетӕгкатӕ. Ранимад муггӕгтӕ еугурӕйдӕр нимад адтӕнцӕ Хетӕги байзайӕггӕгтӕй равзургӕ хӕстӕг ӕрвадтӕлтӕбӕл».
(Хетӕги туххӕй 1991 анзи Гутнати Феликси ӕрмӕг мухургонд ӕрцудӕй газет «Рӕстдзинад»-и).

Хетӕгӕн Гуркъумти коми исӕнтӕстӕй еунӕг фурт – Дзеуӕрджи (Геуӕрги). Уомӕн ба адтӕй дууӕ фурти – Мамиа ӕма Мами. Мамий фурттӕ ба адтӕнцӕ Гоци, Дзана ӕма Бурнац. Гоцийӕн исӕнтӕстӕй Дзидахан, Дзас ӕма Отра. Дзидаханӕн ба адтӕй фондз фурти: Амран Хосийӕ, Дзапар, Геуӕрги ӕма Дзала. Уонӕн сӕ мадӕ ба адтӕй Рокъикоймаг Плити кизгӕ.
Дзалайӕн Плити кизгӕй исӕнтӕстӕй ӕртӕ фурти: Ахмӕт, Тома ӕма Хъайсӕн.
Ахмӕтӕн адтӕй еунӕг фурт Саукудз, Саукудзӕн ба ӕртӕ фурти: Таймураз, Тасолтан ӕма Леуан.
Томи фурттӕ ба адтӕнцӕ: Саламон, Барсӕг, Тасол ӕма Айдармаз.
Дзалай фуртти фурттӕ (Ахмӕт ӕма Томи фурттӕ) сӕ муггаг ниууагътонцӕ сӕ фиддӕлти фиди номбӕл, Дзалатӕбӕл.
Дзалай ӕртиккаг фурт Хъайсӕнӕн адтӕй еунӕг фурт Гога, уой фурт ба – Александр, е ба ӕ муггаг искодта ӕ фидӕ Гогай номбӕл – Гогатӕ, зӕгъгӕ.
Гогатӕй еу ӕнсувӕр Мирзӕ фӕллигъдӕй Хъарман-Синдзигъӕумӕ ӕма ӕ муггаг искодта Мурзатӕбӕл.
Дзалатӕ цардӕнцӕ Туалгоми Нари гъӕуӕй еуварс, Гуркъумти арф коми.
Еу уӕхӕни Дзалати муггагӕй еу лӕг, ӕ ном Цъей, сӕ гъӕуккаг ӕмбӕлттӕ Аба ӕма Бицъой хӕццӕ цауӕн кодтонцӕ нури Цъӕййи гъӕуи, Хори коми. Уоми сӕ зӕрдӕмӕ фӕццудӕй ӕма сӕ цӕрӕнбунат уордӕмӕ раййивтонцӕ.
Цъӕййи гъӕу дӕр, дан, уой номбӕл конд ӕрцудӕй. Иннӕ Дзалатӕй Гуркъумти коми ка байзадӕй, уонӕй дӕр сӕ еуетӕ фӕллигъдӕнцӕ Усть-Лабинскмӕ ӕма Хетӕгкати муггаги адӕми фӕрци райстонцӕ сӕ рагон муггаг – Хетӕгкати ном.
Иннӕ Дзалатӕй Туалгомӕй ка кумӕ фӕллигъдӕй, уой ба бӕлвурдӕй некебал зонуй.
Дзалатӕй Цъӕййи ка цардӕй, уонӕн фӕстагӕрдӕмӕ сӕ цард искъундӕг ӕй, зӕнхитӕ син нӕбал фагӕ кодтонцӕ, ӕма уомӕ гӕсгӕ Дзалатӕй еу къуар лӕги зӕнхагор Гъевони ӕфцӕгбӕл ӕрбахизтӕнцӕ Дигори коммӕ. Дигори коми си еу ӕнсувӕр ӕрсабур ӕй Гӕлиати гъӕуи, иннетӕ ба комбӕл рандӕ ’нцӕ будури гъӕутӕмӕ, фиццаг – Дур-Дурмӕ, уоми сӕ цӕргутӕ нӕ бауагътонцӕ ӕрцӕрун, неке син рауӕйӕ кодта зӕнхитӕ. Киристонгъӕумӕ дӕр сӕ нӕ бауагътонцӕ, ӕма, дан, уӕд ӕрцардӕнцӕ Ӕхсӕрисӕри гъӕуи. Ами еу къуар рӕстӕги ку рацардӕнцӕ, уӕд уой фӕсте Дзалати адӕм хецаудзийнадӕ кӕнун райдӕдтонцӕ гъӕуи цӕргутӕн. Ӕфхуардтонцӕ сӕ, фудӕнӕн син еу бон сӕ хӕдзӕрттӕ дӕр басугътонцӕ. Сӕхуӕдтӕ ба уой фӕсте фӕллигъдӕнцӕ Ӕхсӕрисӕрӕй: сӕ еуетӕ – Дур-Дурмӕ, иннетӕ ба – Киристонгъӕумӕ, уӕдта – Мостиздӕхмӕ. Уордигӕй дӕр лигъдӕнцӕ ӕндӕр рауӕнтӕмӕ. Ӕртӕ ӕнсувӕри си фӕллигъдӕнцӕ Балхъармӕ, Чегеми коммӕ, дууӕ ӕнсувӕри ба – Наурмӕ.
Октябри революций агъонмӕ Мӕздӕги, Дзӕрӕстей гъӕумӕ хӕстӕг, адтӕй гъӕу, уоми фулдӕр цардӕнцӕ Дзалатӕ.
Дзалати ӕнсувӕртӕй Гӕлиати гъӕуи ка байзадӕй, е ами уосӕ ракурдта ӕма иссӕй бийнонти хецау, фӕззиндтӕй ин цӕуӕт ӕма цӕуӕти цӕуӕт. Еци цӕуӕтӕн сӕ нӕмттӕ куд хундтӕнцӕ, уони некебал гъуди кӕнуй, фал нӕ республики Сӕйраг архиви финститӕмӕ гӕсгӕ ба 1886 анзи Гӕлиати гъӕуи цӕргути ӕрфинсти бӕрӕггӕнӕнтӕмӕ гӕсгӕ, Дзалати муггагӕй гъӕуи цардӕнцӕ дууӕ бийнонтей хецӕуттӕ:
Дзалати Налухъ – 61-анздзуд ӕма Биби – 62-анздзуд, сӕ дууӕ дӕр – Дзӕхсӕри фурттӕ. Етӕ адтӕнцӕ Уӕллагири коми Цъӕййи гъӕуӕй ӕрбаледзӕг Дзалай-фурти байзайӕггӕгтӕ. Уонӕн дӕр адтайдӕ цӕуӕт, фал сӕ неке зонуй. Нӕбал бахаудтӕнцӕ 1913-аг анзи ӕрфинстмӕ, уой агъонмӕ фӕллигъдӕнцӕ будури гъӕутӕ ӕма Иристони горӕттӕмӕ.

Феппайуйнаг: Дзалати муггагӕй Данбегтӕ ӕма Сурхаути муггӕгтӕ Уӕллагири коми Цъӕййи гъӕуи ке равзурдӕнцӕ, уой туххӕй ба раздӕр дзурдтан, Донифарси гъӕуи цӕрӕг Данбегти муггаги равзурди хабӕрттӕ ку финстан, уӕд.
(Дзалати муггаги равзурди цубур истори финст ӕрцудӕй Дзӕуӕгигъӕуи цӕрӕг Дзалати Андреййи фурт Геуӕргий таурӕхътӕмӕ гӕсгӕ, е ба таурӕхъ фегъуста 130-анздзуд Басити Шамилӕй (рамардӕй 1952 анзи). Таурӕхъгӕнӕг Геуӕрги испайда кодта муггаги равзурди базонуни туххӕй Гурдзий архиви гӕгъӕдитӕй дӕр).

Зӕгӕлтӕ ӕма Зохъотӕ. Зӕгӕлтӕ ӕма Зохъоти муггӕгти равзурди хабар кодтан аци ӕрмӕги раздӕр Нари гъӕуи муггӕгти хӕццӕ. Уоми финстан, фондз ӕнсувӕри: Зӕгӕл, Зохъо, Сабан, Хъамбол ӕма Бӕзи Дигоргоммӕ, Нари гъӕумӕ, раги кӕддӕр ке рацудӕнцӕ хуӕздӕр цардагор Туалгомӕй, еци хабар.
Ӕнсувӕртӕ Нари гъӕуи хӕдзӕрттӕ исаразтонцӕ ӕма цардӕнцӕ бийнонтӕй. Цӕйбӕрцӕ фӕццардӕнцӕ еумӕ, уой некебал гъуди кӕнуй, фал, дан, дууӕ ӕнсувӕремӕн (Зӕгӕл ӕма Зохъойӕн) – Нари гъӕуӕй еу уӕхӕни ледзгӕ ӕрцудӕй Туйгъанти тасӕй. Туйгъанти муггагӕй дӕр еци рӕстӕги цардӕй Нари гъӕуи еу аул ӕма ӕлдареуӕг кодта гъӕуи цӕргутӕн.
Хестӕртӕ куд дзорунцӕ, уомӕ гӕсгӕ, еу бон ӕнӕфӕрсгӕй Туйгъантӕй лӕг Зӕгӕлти гал хумӕ кӕнунмӕ дзубурбӕл исевтигъта, ӕма Зӕгӕл уой ку базудта, уӕд Туйгъани-фурти хӕццӕ фӕххилӕ ’й, загъта ин: «Айӕ мах гал ӕй, ӕма ’й исуӕгъдӕ кӕнӕ». Туйгъани-фурт ба ин загъта: «Ӕз дин дӕхе дӕр исефтиндздзӕнӕн». Уой адӕбӕл ин Зӕгӕл хъӕмайӕй ӕ цонг ниццавта, ӕма ӕ цонг фӕггӕллеу ӕй. Ци гӕнӕн ма адтӕй Зӕгӕлӕн, уездӕнттӕ уӕхӕн ӕфхуӕрд нӕ гӕдзӕ кодтонцӕ: гъӕуама ’й рамардтайуонцӕ. Уомӕ гӕсгӕ ба ӕ кӕстӕр ӕнсувӕр Зохъой хӕццӕ Нари гъӕуӕй фӕллигъдӕнцӕ Уӕллагкоммӕ – Гӕлиати гъӕумӕ.
Ами сӕхе уездон Битути йевгед бакодтонцӕ. Уоми еу къуар рӕстӕги рацардӕнцӕ, уӕдта дууемӕй дӕр сӕхе райстонцӕ Уӕллагири коммӕ Донисӕрмӕ. Зӕгӕл уоми уосӕ ракурдта Хестанти кизги. Уой фӕсте ба ӕ уосӕ ӕма е ’нсувӕр Зохъой хӕццӕ ӕрбаздагъдӕнцӕ фӕстӕмӕ Гӕлиати гъӕумӕ. Ами сӕ муггӕгтӕ сӕхе нӕмттӕбӕл искодтонцӕ: Зӕгӕл – Зӕгӕлтӕбӕл, Зохъо ба – Зохъотӕбӕл, ӕма Гӕлиати гъӕуи бундоронӕй ӕрцардӕнцӕ.
Зӕгӕлӕн Хестанти кизгӕй исӕнтӕстӕй цӕуӕт, уонӕй сӕ еу адтӕй Байца, Байца дӕр ку ислӕг ӕй, уӕд е дӕр бийнонти хецау иссӕй.
Зӕгӕли-фурт Байца ӕма Зохъойӕн сӕ фиццаг цӕуӕт катӕ адтӕнцӕ, уӕдта уонӕн сӕ нӕмттӕ куд хундтӕнцӕ, уони таурӕхъгӕнгутӕ нӕ зонунцӕ. Республики Сӕйраг архиви 1886-аг анзи ӕрфинстмӕ Зӕгӕлтӕ ӕма Зохъоти муггӕгтӕй ка бахаудтӕй Гӕлиати гъӕуи цӕргути хӕццӕ, уони ӕнгъӕл ӕнцӕ, сӕ фиццаг фиддӕлти цӕуӕти цӕуӕтӕй ка исӕнтӕстӕй, уонӕй.
Бийнонти номхигъдти 1886-аг анзи финст ӕнцӕ:
Зӕгӕлти муггагӕй: Хазбиййи фурттӕ – Алимӕрза ӕма Хъубади, Хатий фурт Хъӕлӕхъ, Хосрой фурт Аслӕмурза ӕма Гатиййи фурт – Елмӕрза.
Зохъоти муггагӕй ба: Цӕраййи фурт Гуйман, Дзитций фурт Сабазгерий, Батмӕрзай фурт Дафа ӕма Сламбеги фурт Капе-Ахъберди.
Зохъоти муггагӕй рагӕй ардӕмӕ дӕр Дигори коми некебал цӕруй, 1913-аг анзи размӕ фӕллигъдӕнцӕ будури гъӕутӕмӕ: Дур-Дурмӕ, Синдзигъӕумӕ ӕма ӕндӕр рауӕнтӕмӕ.
Зӕгӕлти муггагӕй ба уӕлдӕр ци фондз лӕги кой ракодтан, уонӕн дӕр Гӕлиати гъӕуи ӕнтӕстӕй цӕуӕт ӕма цӕуӕти цӕуӕт. Фӕстагмӕ сӕ муггаги адӕми нимӕдзӕ исберӕ ’й, ӕма син равгӕ ку фӕцӕй, уӕд сӕ фулдӕретӕ фӕллигъдӕнцӕ Иристони гъӕутӕ ӕма горӕттӕмӕ, Гӕлиати гъӕуи ба ма 1990 анзи Зӕгӕлти муггагӕй цӕрдӕнцӕ Битути рагон хӕдзӕртти, сӕ мӕсуги фарсмӕ, дууӕ ӕнсувӕри: Зӕгӕлти Зоря ӕма Матвей Геуӕргий (Уӕркий) фурттӕ.
(Зӕгӕлтӕ ӕма Зохъоти муггӕгги равзурди истори финст ӕрцудӕй 1990 анзи 66-анздзуд Гӕлиати гъӕуккаг Зӕгӕлти Геуӕргий фурт Зоряй таурӕхътӕмӕ гӕсгӕ).

Езетӕ. Езети муггаг куд исӕнтӕстӕй, уой финстан раздӕр, Уӕхъӕци гъӕуи муггӕгти равзурди хабӕртти хӕццӕ. Уоми финстан, Уӕллагири комӕй Булацати Болацӕн Алцӕгъати кизгӕй исӕнтӕстӕй цуппар фурти: Кӕлух, Езе, Герий ӕма Зуймон. Еци цуппар ӕнсувӕри зӕнхагор ӕрбафтудӕнцӕ Дигори коммӕ ӕма ӕрцардӕнцӕ Гӕлиати гъӕуи. Ӕнсувӕртӕй Герий ӕма Зуймон берӕ рӕстӕг нӕ рацардӕнцӕ Гӕлиати гъӕуи, хӕстӕг рӕстӕгмӕ фӕллигъдӕнцӕ Киристонгъӕумӕ. Уонӕй фӕстагдӕр ба Кӕлухтӕ дӕр фӕллигъдӕнцӕ Уӕхъӕци гъӕумӕ. Езе ба байзадӕй цӕргӕ ӕ цӕуӕти хӕццӕ Гӕлиати гъӕуи. Ами цӕргӕй ӕ муггаг искодта ӕхе номбӕл, уотемӕй еци гъӕуи фӕззиндтӕй Езети муггаг. Берӕ фӕстагдӕр ма Езетӕбӕл бафтудӕй еу аул, кӕци равзурдӕй Хонсар Иристони цӕрӕг Гаглойти Сӕлайӕй ӕлхӕд давд биццеу Мӕхӕмӕтӕй. Еци Сӕла, Мӕхӕмӕт ӕма уомӕн ӕ хуӕрӕ Фатими, сувӕллӕнттӕ ма адтӕнцӕ,, кӕцӕйдӕр радавта ӕма сӕ Гӕлиати гъӕуи Езетӕн рауӕйӕ кодта. Сувӕллӕнттӕ Езетӕмӕ ку исгъонбӕл ӕнцӕ, уӕд кизги Устур-Дигорӕмӕ рауӕйӕ кодтонцӕ (кӕмӕн, уой ба не ’сгъӕр кодтонцӕ). Мӕхӕмӕт ба Езетӕмӕ ислӕг ӕй, ӕма ’й сӕхе муггагбӕл ниффинсун кодтонцӕ. Уосӕ дӕр ин ракурдтонцӕ Къумбулти гъӕуккаг Сехъойти кизги. Еци уосӕй уомӕн исӕнтӕстӕй цӕуӕт – фурттӕ ӕма кизгуттӕ, ӕма етӕ дӕр финст ӕрцудӕнцӕ Езети муггагбӕл. Фӕстагмӕ иннӕ Езети ӕнсувӕрти хӕццӕ исхӕлӕмулӕ ӕнцӕ, ӕма абони зин равзарӕн иссӕй, Езети фиддӕл Езей ӕма Мӕхӕмӕти цӕуӕт катӕ адтӕнцӕ, ка си кӕмӕй исӕнтӕстӕй, еци гъуддаг.
Езейӕн ӕ фиццаг цӕуӕт катӕ адтӕнцӕ, уой некебал зонуй, фал хестӕртӕ ӕрӕййафтонцӕ Гӕлиати гъӕуи цӕргӕ, Езей цӕуӕтӕй ка исӕнтӕстӕй, уӕхӕн дууӕ ӕнсувӕри – Тала ӕма Хъибили, уӕдта уонӕн сӕ бийнонти. Нӕуӕги аули фиддӕл Мӕхӕмӕтӕн дӕр Гӕлиати гъӕуи Езетӕмӕ исӕнтӕстӕй цуппар фурти ӕма ӕртӕ кизги.
1886 ӕма 1913 ӕнзти ӕрфинстити бӕрӕггӕнӕнтӕмӕ гӕсгӕ, Гӕлиати гъӕуи Езети муггагӕй цардӕнцӕ:
1886 анзи: Мӕхӕмӕт, Хацама ӕма Хадзимӕт – Бӕзай фурттӕ; Тала Айипаги фурт – 70-анздзуд, Гус – 50-анздзуд; Гъуллӕ Хуймани фурт – 32-анздзуд ӕма Абе Беслӕни фурт – 26-анздзуд.
1913-аг анзи ба: Андрей, Гъуллӕ, Исидрӕ (Паца), Илья (Кабу), Дӕгка (Тимофей), Цека (Алексей), Саввӕ (Габис) ӕма Хадзимӕт (Харитон). Нӕ республики Сӕйраг архиви финст ка ’рцудӕй, уонӕн дӕр адтӕй фурттӕ ӕма кизгуттӕ, номгай сӕ нӕ фӕдздзордзинан, берӕ ’нцӕ, фал си еу аули – Мӕхӕмӕти туххӕй ба таурӕхъгӕнӕг радзурдта: ӕ уосӕ Сехъоонӕй ин исӕнтӕстӕй цуппар фурти: Паца, Къӕбу, Гӕбудзи ӕма Бесаро.
Мӕхӕмӕти фуртти цӕуӕт ба адтӕнцӕ:
Пацайӕн фондз фурти: Геуӕрги, Есо, Микъала, Гадзирӕт ӕма Михал, уӕдта дууӕ кизги: Маря (лӕгмӕ ’рцудӕй Магкитӕмӕ) ӕма Даря (ӕрцудӕй Гегкитӕмӕ).
Къӕбуй фурттӕ ба адтӕнцӕ: Хадзимурзӕ, Сарӕбий ӕма Михал, уӕдта дууӕ кизги: Катя (лӕгмӕ ’рцудӕй Кацантӕмӕ) ӕма Верӕ. Ӕртиккаг фурт Гӕбуцайӕн ба исӕнтӕстӕй цуппар фурти: Данел, Лади, Николай ӕма Сергей, уӕдта ӕртӕ кизги: Данӕ (ӕрцудӕй Гуссаутӕмӕ), Зарифӕ (рамардӕй) ӕма Женя (ӕрцудӕй Цъеутӕмӕ).
Мӕхӕмӕти кӕстӕр фурт Бесаройӕн адтӕй дууӕ уоси. Ӕ фиццаг уосӕ адтӕй Кацанти кизгӕ, ӕма ин уомӕй исӕнтӕстӕй еунӕг фурт Барис (фӕммардӕй Фидибӕсти тугъди 1942 анзи).
Бесаройӕн ӕ дуккаг уосӕ адтӕй Абети кизгӕ – Оличкӕ, ӕма ин уомӕй ба исӕнтӕстӕй еунӕг кизгӕ Кафетӕ (ӕрцудӕй Гӕзӕнтӕмӕ).
Уӕлдӕр ранимад ӕнсувӕртӕн дӕр Гӕлиати гъӕуи исӕнтӕстӕй берӕ фурттӕ, уӕдта кизгуттӕ, ӕма уони дӕр номгай нӕбал фӕннимайдзинан, берӕ ’нцӕ. Фӕллигъдӕнцӕ будури гъӕутӕмӕ. Сӕ фиддӕлти райгурӕн гъӕу – Гӕлиати ма сӕ муггагӕй 1991 анзи цардӕй цалдӕр бийнонти.
(Езети муггаги равзурди цубур истори радзурдтонцӕ 1991 анзи Дзӕуӕгигъӕуи горӕти цӕрӕг Езети Гӕбуций фурт Николай ӕма 1992 анзи Дзӕуӕгигъӕуи горӕти цӕрӕг Езети Петур).

Къодотӕ. Раги рӕстӕги Къодотӕ цардӕнцӕ Уӕллагири коми, Устур Мизури фарсмӕ, Ксурти гъӕуи. Мизури цӕрӕг Къодотӕбӕл байзадӕй таурӕхъ. Мизури цӕргутӕбӕл, дан, еу уӕхӕни искодта ӕстонг анз. Хор кӕрдӕг басугъта, адӕм тиллӕг не ’систонцӕ, фонс ӕнӕ хуасӕ байзадӕнцӕ. Ӕрмӕст ма Къодотӕмӕ байзадӕй сӕдӕ ласӕги хуасӕ. Адӕм си табуйӕй курдтонцӕ хуасӕ, ӕлхӕдтонцӕ ’й ӕхцайӕй, ӕййивтонцӕ хуасӕбӕл хъазар дзаумӕуттӕ. Фал Къодотӕ хуаси ласгутӕ ӕййивтонцӕ ӕрмӕстдӕр уорс уӕлитӕбӕл.
Сӕ хуасӕ ӕййивд фӕцӕнцӕ, ӕма Къодоти хӕдзарӕ байдзаг ӕй уорс уӕлитӕй. Фал, дан, сӕ цийнӕ берӕ нӕ рахаста – уӕлитӕбӕл бафтудӕй гӕбӕри нез, ӕма фӕццӕгъдуни ’нцӕ. Хуӕдмӕл уӕлитӕ ци коммӕ фӕккалдтонцӕ, еци бунат абони дӕр хуннуй Уорси ком.
Къодотӕ Мизури гъӕуи адтӕнцӕ гъӕздуг, муггаги адӕм ба косагӕ ӕма адӕми ӕхсӕн – кадгин. Сӕхе хъиамӕтӕй цардӕнцӕ, иуазӕг уарзтонцӕ. Къодоти устур ӕма гъӕздуг муггагбӕл сӕ уӕлити фӕсте дӕр ма ’рцудӕй устур бӕллах, сӕ муггаги адӕм еугурӕй дӕр еу рӕстӕги рамардӕнцӕ халери незӕй, байзадӕй ма си ӕгасӕй еунӕг силгоймаг, сӕ киндзӕ, Гӕлиати гъӕуккаг ӕлдӕрттӕ Битути кизгӕ Багъӕгуассӕ. Ӕригон киндзӕ Багъӕгуассӕн кӕунӕй уӕлдай ӕ бон нецибал адтӕй, кудтӕй ӕ цардимбалбӕл, кудтӕй ӕ уарзон бийнонтӕй алкӕбӕл дӕр. Багъӕгуассӕ тарстӕй халери незӕй ӕ цӕгати – Битути адӕмӕн дӕр, ӕма Къодоти бӕрӕг ку базудта, уӕд рандӕ ’й бӕрӕггӕнӕг Гъевони ӕфцӕгбӕл Гӕлиати гъӕумӕ Битутӕмӕ. Ӕ амондӕн, Багъӕгуассӕ адтӕй ӕнӕуодбарӕ ӕма фӕндагбӕл дӕр, уӕдта алли рауӕн дӕр кувта Хуцаумӕ, изӕдтӕмӕ, цӕмӕй ин исӕнтӕстайдӕ фурт, цӕмӕй еци фурт Къодоти муггаг исӕскъунун нӕ бауагътайдӕ. Багъӕгуассӕ ӕ цӕгати хӕдзарӕ дӕр хуарзӕй нӕ баййафта. Битутӕн дӕр сӕ фулдӕр адӕм фӕццӕгъдуни ӕнцӕ халери незӕй, ка ма си байзадӕй, уонӕй дӕр беретӕ цӕрунгъон нӕбал адтӕнцӕ.
Уой фӕсте Багъӕгуассӕ еунӕгӕй ӕрцардӕй Цӕрати ревӕд мӕсуги Цирухси ӕма уоми ӕ бӕнттӕ евгъуйун кодта. Ӕ кувдтитӕ ин Хуцау ӕхемӕ райста, куд ӕй фӕндадтӕй, уотӕ ӕ гъуддаг рауадӕй: райгурдӕй ин фурт – Дзаса. Е исгъонбӕл ӕй, ислӕг ӕй. Уосӕ ракорун дӕр ин ӕнгъизтӕй, фал нӕ ракурдта, цалдӕн ӕ фидӕ ӕма ӕ фиди бийнонтӕн хист не скодтайдӕ, уӕдмӕ. Бантӕстӕй ин еци гъуддаг дӕр, – еу уӕхӕни сӕ гъӕуккӕгти хӕццӕ хист фӕлласта Уӕллагири коммӕ, Ксурти гъӕумӕ, (гал фӕттардта, уӕдта, хисти цидӕр тиллӕг гъудӕй, уони), ӕма Къодоти рагон хӕдзари ӕ фидӕ ӕма ӕ фиди хӕстӕгутӕн искодта устур хист, бафиста е ’хӕс. Ӕрбаздагъдӕй ӕ хӕдзарӕмӕ Гӕлиати гъӕумӕ устур арфити хӕццӕ.
Къодой-фурт Дзаса уосӕ коруни унаффӕ искодта. Уарзта Охъазти синхи цӕрӕг Охъазти Фӕрди. Е дӕр ӕй бӕргӕ уарзта, фал ин ӕй ӕ фидӕ ӕма е ’нсувӕртӕ ба нӕ лӕвардтонцӕ. Цалдӕр хатти ин раздахтонцӕ ӕ минӕвӕрттӕ. Ке гъудӕй еунӕг ӕма седзӕр хӕстӕг. Дзаса раскъафта Фӕрди.
Охъазти фӕдесонтӕ расурдтонцӕ ӕскъӕфгути ӕма ’й не ’сӕййафтонцӕ. Дзаса Фӕрди хӕццӕ сӕ мӕсуги сӕрккаг уӕладзугмӕ исхизтӕй, мӕсуги дуармӕ ба тургъи ӕ бӕх ниууагъта. Уӕдмӕ фӕдесӕнттӕ исхӕццӕ ’нцӕ, сӕ бӕхтӕй рагӕппитӕ кодтонцӕ ӕма ӕд хуӕцӕнгӕрзтӕ ӕрбампурсунмӕ гъавтонцӕ мӕсуги дуармӕ. Фал сӕ Дзасай бӕх не ’рбауагъта хӕстӕг, ӕ дӕндагӕй сӕбӕл хуӕстӕй, зӕбӕтӕй сӕ цавта ӕма фӕдесӕнттӕн тургъӕй ледзгӕ ’рцудӕй. Ӕрӕгиау тургъӕмӕ рацудӕй Дзасай мадӕ Багъӕгуассӕ, бӕх ӕрсабур кодта, уӕдта ӕ сӕрбӕттӕн исиста ӕма ’й Охъазти фӕдесонти цори зӕнхӕбӕл райтудта, ӕхуӕдӕг ба сӕмӕ дзоруй: «Мӕ еунӕг хъӕболӕ, ӕгас муггаги бундор, хуарз Охъазти муггаг, уӕ сӕрбӕлтау фӕууӕд, седзӕргӕс уоси хӕдзарӕ бафхуӕрун уӕ сӕрмӕ ма ’рхӕссетӕ... Мӕ еунӕг седзӕр уин сиахсӕн дӕр ӕма ӕнсувӕрӕн дӕр бӕздзӕнӕй...»
Фӕдесонти хестӕр ӕ топп равардта кӕстӕртӕй еуемӕ, ӕхуӕдӕг ба сӕмӕ дзоруй: «Уӕ хуӕцӕнгӕрзтӕ бафснайетӕ». Багъӕгуассӕн ба загъта: «Дӕ сӕрбӕттӕн ӕгъдау ӕма фӕрнӕй фӕддарӕ...» Исиста сӕрбӕттӕн зӕнхӕй ӕма ’й равардта Багъӕгуассӕмӕ, сӕхуӕдтӕ ба исбадтӕнцӕ сӕ бӕхтӕбӕл ӕма райевгъудӕнцӕ сӕхердӕмӕ.
Дзаса ӕма Фӕрдӕ берӕ фӕццардӕнцӕ еумӕ гъӕубӕсти ӕхсӕн кади хӕццӕ. Исгъонбӕл кодтонцӕ авд фурти ӕма еу кизгӕ.
Багъӕгуассӕ дӕр берӕ фӕццардӕй е ’стур бийнонти хӕццӕ.
(Къодоти муггаги туххӕй таурӕхъ мухургонд ӕрцудӕй газет «Рӕстдзинад»-и 1990 анзи. Ниффинста ӕй раздӕри гӕлиатаг, Дзӕуӕгигъӕуи цӕрӕг Кудзойти Барис).

1886 анзи ма Гӕлиати гъӕуи цардӕй ӕ бийнонти хӕццӕ Къодоти Тӕта, Басили фурт, еци рӕстӕги йбӕл цудӕй 80 анзи. Е дӕр адтӕй Къодоти фиццаг фидӕ Дзаса ӕма ӕ уосӕ Фӕрди цӕуӕти цӕуӕтӕй сӕ еу. Фал, 1900–1913 ӕнзти фӕсте, Къодоти муггагӕй нӕ республики Сӕйрат архиви номхигъди хӕццӕ финст некебал разиндтӕй, ӕвӕдзи, еци ’нзти разӕй сӕ цӕрӕнбунат раййивтонцӕ ӕндӕр рауӕнтӕмӕ.
Мӕрзойтӕ. Фиддӕлтӕй байзадӕй фӕйнӕхузон таурӕхъи Мӕрзойти муггаги равзурстбӕл. Ӕрмӕст дузӕрдуггаг нӕй, Уӕллагири комӕй ке адтӕнцӕ, еци гъуддаг.
Цӕветтонгӕ, дан, Ос-Бӕгъатӕри къабазӕй адтӕй дууӕ фурти Уӕллагир ӕма Едис. Уӕллагирӕн ӕхецӕн ба адтӕй ӕртӕ фурти. Уонӕй сӕ еу хундтӕй Мизур. Е ӕхецӕн цӕрӕнбунат равзурста, нуртӕккӕ Уӕллаг Мизур кенӕ Устур Мизур ке хонунцӕ, еци гъӕу.
Мизур ӕ еунӕг кизгӕ Тайсауи равардта лӕгмӕ Гурдзистонӕй ӕрбафтуйӕг еу лӕхъуӕнӕн.
Тайсауӕн исӕнтӕстӕй цӕуӕт: Дӕе, Габола, Зиа ӕма Таути.
Габола фӕттоггин ӕй Мизури гъӕуи ӕма е ’нсувӕрти хӕццӕ ӕрбалигъдӕй Згидмӕ. Габолай ӕнсувӕртӕ Дӕе ӕма Знаури цӕуӕт ба сӕхе финсун райдӕдтонцӕ Зӕнгиати муггагбӕл. Аци ’нсувӕртӕмӕ адтӕй ӕрхӕссӕггаг кизгӕ, ӕ ном хундтӕй Мӕрзой. Знаурӕн ӕ уосӕ рамардӕй, ӕма бацардӕй се ’рхӕссӕггаг кизгӕ Мӕрзоййи хӕццӕ. Уонӕй ци цӕуӕт рацудӕй, етӕ сӕхе финсун райдӕдтонцӕ сӕ мади номбӕл, Мӕрзойтӕбӕл, уогӕ ба ӕнцӕ Зӕнгиатӕй (абони дӕр Мӕрзойтӕ, Зӕнгиатӕ, Габолатӕ кӕнунцӕ ӕрвадеуӕг, кӕрӕдземӕй кизгӕ дӕр нӕ корунцӕ).
Фиддӕлтӕй ӕригъосгӕ хабӕрттӕмӕ гӕсгӕ, Садонмӕ хӕстӕг Курӕнтти гъӕуккаг рамардта Мӕрзойти лӕг. Мӕрзойтӕн сӕ къохи не ’фтудӕй сӕ тог райсун, ӕма си дууӕ ’нсувӕри Гурдзий бацудӕнцӕ ихуӕрсти. Цалдӕр анзей фӕсте, сӕ сӕригъун ӕма рехтӕ даргъ ӕруадзгӕй, ӕрбаздахтӕнцӕ фӕстӕмӕ Уӕллагирмӕ. Ами райдӕдтонцӕ аллихузон листӕг миутӕй сӕудегер кӕнун (кӕрдтӕ, кӕрдӕнтӕ, ӕрцийтӕй). Уой фӕсте еу бон бацудӕнцӕ сӕ тоггинти хӕдзарӕмӕ ӕма сӕ тог райстонцӕ. Сӕхуӕдтӕ ба Гъевони ӕфцӕгбӕл ӕрбахизтӕнцӕ ӕма ӕрцардӕнцӕ Гӕлиати гъӕуи. Рӕстӕг цудӕй, уӕдмӕ ӕнсувӕртӕй сӕ еу ӕрбунат кодта Тъӕпӕн Дигори, Хъалнӕгъти гъӕуи, иннӕ ба байзадӕй цӕргӕ Гӕлиати гъӕуи.
Уотӕ фӕззиндтӕй Мӕрзойти муггаг Хъалнӕгътӕ ӕма Гӕлиати гъӕути.

Феппайуйнаг: Мӕрзойтӕй Хъалнӕгъти гъӕумӕ ци ’нсувӕр ӕрлигъдӕй Гӕлиати гъӕуӕй, уӕдта ин уоми цӕуӕтӕй катӕ исӕнтӕстӕй, уони туххӕй раздӕр финстан, аци ’рмӕги, Хъалнӕгъти гъӕуи муггӕгти ку бӕрӕг кодтан, уӕд.

Гӕлиати ци ’нсувӕр байзадӕй цӕргӕ, уой ном худтонцӕ Бурӕхъ, ӕма сӕмӕ Мӕрзойти бӕсти гъӕуи цӕргутӕ фӕсномугӕй дзурдтонцӕ Бурӕхъи номӕй. Еуӕй-еуетӕ сӕ муггаг дӕр исхудтонцӕ Бурӕхътӕй.
Къуар рӕстӕгей фӕсте Гӕлиати гъӕуӕй Мӕрзойтӕй еу хъаун ислигъдӕй Къӕмунти гъӕумӕ ӕма ами берӕ рӕстӕгути фӕццардӕй бундоронӕй.
(Дигори коми Мӕрзойти муггаги фӕззинди туххӕй таурӕхъ финст ӕрцудӕй раздӕри ахургӕнӕг Мӕрзойти Дӕгой фурт Сергеййи дзубандитӕмӕ гӕсгӕ Дзӕуӕгигъӕуи).

Мӕрзойти Бурӕхъӕн ӕ фиццаг цӕуӕт катӕ адтӕнцӕ, уой бӕлвурдӕй абони некебал зонуй, фал уони байзайӕггӕгтӕй ба кадӕртӕ финст ӕнцӕ нӕ республики Сӕйраг архиви 1886-аг анзи конд «Бийнонти номхигъдти»: Мӕрзойти Басил Бурахъи фурт ӕма Хъарадзауи фурт Гукъ. Къӕмунти гъӕуи ба – Дацай фурт Мацка.
1913-аг анзи ба Гӕлиати гъӕуи цардӕй Мӕрзойти-Бурахъти База Хъарамони фурт.
Къӕмунти гъӕуи – Мӕрзойти Давиди фурт Сергей (Садихъ), Мацкой фурттӕ Уосей (Губа) ӕма Сабан.
Мӕрзойти муггагӕй Уӕллагкоми зилди гъӕути рагӕй дӕр цӕрӕг нӕбал ес, фӕйнӕ рӕстӕгей дӕргъи фӕллигъдӕнцӕ Иристони будури гъӕутӕ ӕма горӕттӕмӕ.
Миндзайтӕ. Миндзайти муггагӕн сӕ фиццаг фидӕ адтӕй гурдзиаг – Миндадзе, ӕ ном ба хундтӕй Смали. Смали, дан, Гурдзий кедӕр хӕццӕ фӕттоггин ӕй ӕма ӕхе фӕййервӕзун кӕнуни туххӕй фӕллигъдӕй Дигори коммӕ, ӕрцардӕй Гӕлиати гъӕумӕ хӕстӕг еу будури. Смали уоми цӕрӕн хӕдзарӕ искодта, уосӕ ракурдта Уӕхъӕци гъӕуккаг Хъойбайти кизги. Ӕ муггаг ба Миндадзей бӕсти искодта Миндзайтӕбӕл.
Миндзайтӕ раги кӕддӕр Уӕллагкоми зилди ке цардӕнцӕ, уой туххӕй байзадӕй бӕрӕггӕнӕн – сӕ зӕнхитӕ. Еци зӕнхити бунат ма абони дӕр Миндзайти хестӕртӕ, уӕдта Уӕллагкоми гъӕути цӕргутӕ зонунцӕ, куд Миндзайти зӕнхитӕ, уотӕ.
Уӕллагкоми зилдӕй Миндзайти Смали ӕ цӕрӕнбунат раййивта ӕ уоси цӕгати гъӕумӕ, Уӕхъӕцӕмӕ. Гӕлиати гъӕуи ба си уӕдӕй фӕстӕмӕ цӕрӕг нӕбал адтӕй.

Феппайуйнӕгтӕ: I. Миндзайти муггаги адӕми цард Уӕхъӕци гъӕуи идарддӕр куд рауадӕй, е ба ӕвдист ӕрцудӕй аци ӕрмӕги раздӕр, Уӕхъӕци гъӕуи муггӕгти туххӕй ку финстан, уӕд.
2. Миндзайти муггаги равзурди цубур истори финст ӕрцудӕй Дзӕуӕгигъӕуи горӕти цӕрӕг, раздӕри ахургӕнӕг Миндзайти Саухали фурт Алихани таурӕхъмӕ гӕсгӕ 1990 анзи.

Мулукатӕ. Сӕ муггаги фиццаг фидӕ адтӕй Къумбулти гъӕуккаг Боллотӕй. Боллоти муггаги адӕм ба Къумбулти гъӕумӕ ӕрбафтудӕнцӕ Ассийӕй.

(Боллоти муггаг куд ӕрбафтудӕй Къумбулти гъӕумӕ ӕма уоми сӕ цард идарддӕр куд рацудӕй, уони туххӕй дзурдтан раздӕр, Къумбулти гъӕуи цӕргути туххӕй ку финстан, уӕд).

Къумбулти гъӕуи Боллоти муггагмӕ исӕнтӕстӕй ӕхсӕз ӕнсувӕри, адтӕнцӕ еу фиди фурттӕ: Галачи, Глаз-Глаз, Кебек, Мулук, Тез ӕма Чихауи.
Ӕнсувӕртӕ ку ислӕгтӕ ’нцӕ, уӕд сӕ фидӕй байурстонцӕ ӕма хецӕнтӕй ӕрцардӕнцӕ Къумбулти гъӕуи. Сӕ нӕмттӕмӕ гӕсгӕ сӕ муггӕгтӕ искодтонцӕ, ӕма гъӕуи фӕззиндтӕнцӕ нӕуӕг муггӕгтӕ: Галачитӕ, Глаз-Глазтӕ, Кӕбектӕ, Мулукатӕ, Тезтӕ ӕма Чихауитӕ, уӕдта Боллотӕ сӕхуӕдтӕ.
Сӕрмагондӕй Мулукати муггаги туххӕй:
Раздӕр финстан, зӕгъгӕ, Мулукатӕ Гӕлиати гъӕумӕ ислигъдӕнцӕ Донифарси зилди Къумбулти гъӕуӕй. Муггаги фиццаг фидӕ Мулук Къумбулти гъӕуӕй ӕд бийнонтӕ ислигъдӕй, ӕви ӕнӕ бийнонтӕ, уой неке зонуй. Фал, бундорон цӕрӕг бийнонтӕ ке иссӕнцӕ Гӕлиати гъӕуи, еци гъуддаг ба гурусхаг нӕй.
Мулук цардӕй ӕд бийнонтӕ Гӕлиати гъӕуи, уоми ин исӕнтӕстӕй цӕуӕт, фал, еци фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони ба некебал гъуди кӕнуй. Еци цӕуӕт ӕма цӕуӕти цӕуӕтӕй дӕр беретӕ халери незӕй рамардӕнцӕ. Таурӕхъгӕнгутӕ дзорунцӕ, зӕгъгӕ, ӕгасӕй ма ка байзадӕй, уони цӕуӕтӕй исӕнтӕстӕнцӕ Сабан ӕма уой фурттӕ – Тасо ӕма Елдзарихъо, Дзодза ӕма ӕ фурт Балла, уӕдта Алимӕрза ӕма ӕ фурт Мӕхӕмӕт (Гӕмӕт).
Ранимад лӕгти таурӕхъгӕнгутӕ нимайунцӕ Мулукати фӕлтӕртӕн (Мулук ӕма ӕ фиццаг цӕуӕт нӕ нимайгӕй) сӕ фиццаг фиддӕлтӕбӕл.
(Мулукати муггаги равзурди цубур истори финст ӕрцудӕй 1991 анзи Хӕзнидони гъӕуккаг Боллоти Инали фурт Кудзигой, уӕдта Дзӕуӕгигъӕуи цӕргутӕ Мулукати Петри фурт Александр, Мулукати Хаджимусси кизгӕ Ирӕ, Сӕлбити Геуӕргий кизгӕ Ольгӕ ӕма 80-анздзуд Тахохти Терези таурӕхътӕмӕ гӕсгӕ).

Охъазтӕ. Охъазти муггаг равзурдӕй Мӕхчески гъӕуи Астанти муггагӕй. Охъаз, дан, адтӕй Астанӕн ӕ аст фуртемӕй сӕ еу. Охъаз ӕ фидӕй ку байурста, уӕд бийнонти гъуддаг бакодта, ӕ муггаг ӕхе номбӕл, Охъазтӕбӕл, искодта ӕма ӕ бийнойнаги хӕццӕ ӕрцардӕй Сонгути дони рахес фарс, Гӕлиатӕ ӕма Фӕснӕли гъӕути астӕу ци бӕрзонд тегъӕ ес, уоми. Еци тегъи ном фӕстагмӕ хонун байдӕдтонцӕ Охъазти синх, зӕгъгӕ.
Еци синхи Охъазӕн исӕнтӕстӕй цалдӕр фурти, уонӕн сӕхецӕн дӕр фӕззиндтӕй цӕуӕт, исберӕ ’нцӕ, зӕнхитӕ син фагӕ нӕбал кодтонцӕ, ӕма си дууӕ аули Охъазти синхӕй фӕллигъдӕнцӕ: еу аул – Фӕснӕли гъӕумӕ, иннӕ ба – Гӕлиати гъӕумӕ, синхи ба ма цӕргӕ байзадӕй Охъаз ӕхуӕдӕг ӕ еу аули хӕццӕ.
(Аци хабар финст ӕрцудӕй Дзӕуӕгигъӕуи Уӕхъӕци раздӕри гъӕуккаг Цакъоти Кермени хабӕрттӕмӕ гӕсгӕ, е ба сӕ фегъуста ӕ фиди фидӕ Басайӕй).

Гӕлиати гъӕуи цӕрӕг Охъазти муггаги равзурд сӕ хестӕртӕ дзорунцӕ ӕндӕрхузи. Гӕлиати гъӕуи цӕрӕг Охъазтӕ, дан, Астантӕй равзургӕ муггаг нӕ адтӕнцӕ, сӕ фиддӕл Нало Гӕлиати гъӕумӕ ӕрбалигъдӕй раги кӕддӕр Уӕллагири ком, Тибӕй. Налой фиццаг фурт адтӕй Охъаз. Гӕлиати гъӕуи ин исӕнтӕстӕй цӕуӕт ӕма цӕуӕти цӕуӕт. Сӕ муггаг дӕр искодтонцӕ Охъазти номбӕл, Охъазтӕ, зӕгъгӕ.
Кенӕ Охъаз ӕхуӕдӕг, кенӕ ба, дан, ӕ фурттӕй кадӕртӕ сӕхе исбастонцӕ Уӕхъӕци гъӕуи Астантӕбӕл ӕма уони хӕццӕ еумӕ архайдтонцӕ... Уотемӕй Астантӕмӕ фӕззиндтӕй ӕстӕймаг ӕнсувӕр Охъаз. Уомӕн цӕуӕтӕй ка исӕнтӕстӕй, етӕ ба берӕ фӕстагдӕр ӕрцардӕнцӕ, уой фӕсте, Охъазти синхи ном ци бунатӕн лӕвӕрд ӕрцудӕй, еци тегъӕбӕл, ами ку ’сберӕ ’нцӕ, уӕдта си еу аул фӕллигъдӕй Уӕллаг Фӕснӕли гъӕумӕ, иннӕ аул ба исӕфтудӕй Гӕлиати гъӕумӕ. Охъазти синхи цӕргӕ ка байзадӕй, уони фӕлтӕртӕ ба си фӕццардӕнцӕ 1935 анзи уалӕнгӕ, уӕдта син уордигӕй ледзгӕ ӕрцудӕй ӕндӕр рауӕнтӕмӕ.
Нур ба Гӕлиати цӕрӕг Охъазти муггаги туххӕй сӕрмагондӕй: Налой фурт Охъазӕн Гӕлиати гъӕуи ӕ фиццаг цӕуӕт катӕ адтӕнцӕ, уой неке гъуди кӕнуй, фал си гъуди кӕнунцӕ дууӕ ’нсувӕри – Асла ӕма Бабиййи, сӕ фиди ном дӕр син неке зонуй, цардӕнцӕ гъӕуи алке ӕ бийнонти хӕццӕ. Нӕ республики Сӕйраг архиви 1886 анзи ӕрфинсти бӕрӕггӕнӕнтӕмӕ гӕсгӕ, Охъазти муггагӕй Гӕлиати гъӕуи цардӕнцӕ: Гуйман ӕма Мӕхӕмӕт – Бабиййи фурттӕ, уӕдта Гӕвдий, Хадзимурзӕ, Басил ӕма Ислам. 1913-аг анзи ӕрфинсти ба – Слан, Гаврили фурт – 35-анздзуд ӕма Гӕвдий Харитъони фурт – 46-анздзуд.
Аци ’нсувӕртӕн дӕр Гӕлиати гъӕуи адтӕй фурттӕ: Сланӕн – Муссӕ ӕма Александр, Гӕвдиййӕн ба – Моисей, Михал ӕма Барис.
Рагӕй ардӕмӕ дӕр Охъазти муггагӕй Гӕлиати гъӕуи цӕрӕг нӕбал ес, фӕллигъдӕнцӕ будури гъӕутӕмӕ.
(Охъазти муггаги равзурди туххӕй аци дуккаг хабар ракодта Сурх-Дигори гъӕуккаг зӕронд ахургӕнӕг Охъазти Михал (Бӕдул).

Саууойтӕ. Муггаги фиддӕл Саууоййи кадӕр цӕцӕйнаг гъӕутӕй сувӕллонӕй радавта, ӕма ’й Гӕлиати гъӕуи Гӕдзаутӕй еу лӕгӕн рауӕйӕ кодта. Цӕцӕйнаг сувӕллон-биццеу Гӕдзаутӕма исгъонбӕл ӕй, уӕдта ислӕг ӕй, ӕ ном ба хундтӕй Саууой. Куста Гӕдзаутӕн. Уосӕ ин ракурдтонцӕ, рахецӕн ӕй Гӕдзаутӕй ӕма хецӕнӕй ӕрцардӕй ӕ бийнонти хӕццӕ, ӕ муггаг искодта ӕхе номбӕл, ӕма уотемӕй Гӕлиати гъӕуи фӕззиндтӕй Саууойти муггаг.
Саууоййӕн Гӕлиати гъӕуи исӕнтӕстӕй цӕуӕт ӕма цӕуӕти цӕуӕт. Ӕ фиццаг фуртти нӕмттӕ куд хундтӕнцӕ, уой абони некебал гъуди кӕнуй, фал, уонӕй ка исӕнтӕстӕй, етӕ ба адтӕнцӕ 1886-аг анзи ӕрфинстмӕ ка бахаудтӕй, етӕ – Алексей ӕ фидӕ Цӕраййи хӕццӕ. 1913-аг анзи ӕрфинсти дӕр ма аци дууӕ лӕги цардӕнцӕ Гӕлиати гъӕуи.
Алексеййӕн адтӕй дууӕ уоси, ӕ фиццаг уосӕ адтӕй Чекойти кизгӕ, дуккаг уосӕ ба – Бӕлӕути кизгӕ. Фиццаг уосӕй ин исӕнтӕстӕй авд фурти: Геуӕрги, Садуллӕ, Гришӕ, Тазе, Владимир ӕма Александр (ӕвдӕймаг ӕнсувӕри ном ба нӕ гъуди кӕнунцӕ). Дуккаг уосӕ Бӕлӕути кизгӕй ба – ӕртӕ фурти: Сергей (Сахълӕу), Харитъон (Гъунтъуз) ӕма Иван, уӕдта кизгӕ Зӕлекӕ (лӕгмӕ ’рцудӕй Коцойтӕмӕ). Аци ’нсувӕртӕ сӕ бийнонти хӕццӕ сӕ цӕрӕнбунат раййивтонцӕ Синдзигъӕумӕ, Гӕлиати гъӕуи ба си рагӕй дӕр цӕрӕг нӕбал ес.
(Саууойти муггаги равзурди хабар финст ӕрцудӕй 1991 анзи, Саууойти Владимири фурт Аслани таурӕхъмӕ гӕсгӕ, Дзӕуӕгигъӕуи).

Салхъазантӕ. Рагон таурӕхътӕмӕ гӕсгӕ, дан, муггӕгтӕ: Салхъазантӕ, Боцитӕ, Барахътӕ, Нанитӕ ӕма Къочитӕ – равзурдӕнцӕ Хъалӕгати муггагӕй. Аци муггӕгтӕн сӕ фиццаг фиддӕлтӕ адтӕнцӕ ӕнсувӕртӕ: Салхъазан, Боци, Брахъ, Нани ӕма Къочи. Фӕстаг рӕстӕгути ӕнсувӕртӕ цардӕнцӕ Уӕллагири коми Мизури гъӕуи. Еу уӕхӕни, дан, ӕнсувӕртӕй Салхъазан ӕма Къочи цӕмӕдӕр гӕсгӕ Мизури гъӕуӕй ӕрбалигъдӕнцӕ Дигори коммӕ ӕма ӕрцардӕнцӕ: Салхъазан – Гӕлиати гъӕуи фарсмӕ Цирохси гъӕуи, Къочи ба – Донифарси гъӕуи.
Салхъазан Цирохси гъӕуи цӕрӕн хӕдзарӕ исаразта, уӕдта уосӕ ракурдта, ӕ муггаг ба искодта ӕхе номбӕл, Салхъазантӕбӕл. Уотемӕй Цирохси гъӕуи фӕззиндтӕй нӕуӕг муггаг – Салхъазантӕ.
Фӕззиндтӕй ин цӕуӕт, фал ӕ фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони ба некебал гъуди кӕнуй. Уонӕй дӕр халери незӕй беретӕ рамардӕнцӕ. Ӕгасӕй си ка байзадӕй цӕргӕ, уонӕй, кенӕ уони цӕуӕтӕй ка исӕнтӕстӕй, етӕ ба 1886-аг анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Дзига, Хъубади ӕма Бадзу, Уӕккай фурттӕ, уӕдта – Ахмӕт Хъилций фурт.
1913-аг анзи ӕрфинстмӕ гӕсгӕ ба, Салхъазанти муггагӕй Гӕлиати (Цирохси) цардӕнцӕ: Уӕккай фурт Хъубади, Хъасуни фурт Хъӕвдун (Харитъон), Бортей фурт Харитъон, Саламон (Сланбег) ӕма Давид (Бобо) – Дмитриййи фурттӕ, уӕдта Натоли (Нало) – Хъанцауи фурт.
Салхъазанти адӕм берӕ рӕстӕгути фӕццардӕнцӕ Цирохси гъӕуи, уӕдта етӕ дӕр фӕйнӕ рӕстӕгеми фӕллигъдӕнцӕ будури гъӕутӕмӕ, сӕ фулдӕр – Синдзигъӕумӕ.
(Салхъазанти муггаги равзурди цубур истори финст ӕрцудӕй Гӕлиати гъӕуи раздӕри цӕрӕг Салхъазанти Данели фурт Ивани таурӕхъмӕ гӕсгӕ 1991 анзи).

Толастӕ. Муггаг нимад цӕуй Дигоргоми рагондӕртӕй сӕ еуебӕл. Сӕ адӕм Дигори коммӕ кӕцӕй ӕрӕфтудӕнцӕ, уой неке зонуй. Муггаги хестӕртӕй сӕ еуетӕ дзорунцӕ, цума фиццаг цардӕнцӕ Хъубани дони фарсмӕ, Зеленчуки, уордигӕй ба Тимури тухгӕнгути доги ӕрӕфтудӕнцӕ Ассий хуӕнхтӕмӕ, уордигӕй ба – Дигори коммӕ, ами ба ӕрцардӕнцӕ Гӕлиати гъӕуи. Гӕлиати гъӕуи Толасти муггаги фиццаг цӕргутӕ катӕ адтӕнцӕ, уой неке зонуй, фал си ка исӕнтӕстӕй етӕ ба 1886-аг ӕма 1913-аг ӕнзти ӕр-финстити бӕрӕггӕнӕнтӕмӕ гӕсгӕ, адтӕнцӕ:
1886-аг анзи – Бабиййи фурт Туйгъан ӕма Дзигой фурт Мали.
1913-аг анзи ба – Налухъ (Александр). Фиди ном финсти бӕрӕг нӕй. Ӕ бийнонти нимӕдзӕ адтӕй 24 адӕймаги. Цардӕй ма си Габе (Гаврил) Дзанхоти фурт, е дӕр ӕ бийнонти хӕццӕ. Толасти муггагмӕ Гӕлиати гъӕуи фӕстагдӕр фӕззиндтӕй ӕртӕ аули. Бабий ӕма Гегиййи аул, уӕдта сӕ фидинсувӕр Никъой (Дзигой) аул. Аулти адӕм берӕ рӕстӕгути фӕццардӕнцӕ Гӕлиати гъӕуи, уӕдта син будурмӕ фӕлледзуни барӕ лӕвӕрд ку ’рцудӕй, уӕд фиццагдӕр сӕ мугтагӕй фӕллигъдӕнцӕ Уорсдони гъӕумӕ Гегий аули адӕм, фӕстагдӕр ба – еци адӕм Уорсдони гъӕуӕй сӕ цӕрӕнбунат раййивтонцӕ Киристонгъӕумӕ. Уордӕмӕ фӕллигъдӕнцӕ Цикой (Дзигой) аули адӕм дӕр. Байзадӕй ма Гӕлиати гъӕуи цӕргӕ Бабиййи аул. (Етӕ, ба, дан, фӕстӕмӕ фӕллигъдӕнцӕ будурӕй Гӕлиати гъӕумӕ), фал – 1938 анзи фӕллигъдӕнцӕ Синдзигъӕумӕ. Уӕдӕй фӕстӕмӕ Толасти муггагӕй Гӕлиати гъӕуи цӕрӕг нӕбал ес.
(Толасти муггаги равзурди цубур истори финст ӕрцудӕй Дзӕуӕгигъӕуи 61-анздзуд Толасти Андреййи фурт Батраз, уӕдта Синдзигъӕуи цӕрӕг зӕронд ахургӕнӕг Толасти Геуӕргий таурӕхътӕмӕ гӕсгӕ, ниффинстан сӕ 1991 анзи).

Хъалатӕ. Раги кӕддӕр Тирси комӕй Хъалатӕй еу ӕнсувӕрӕн ледзгӕ ’рцудӕй лӕг рамаруни фӕсте. Фиццаг ӕхе римахста мӕрдгинти хӕстӕгутӕй Уӕллагири кӕмтти Тирсий ӕма Мизури, уӕдта уордигӕй дӕр фӕллигъдӕй Дигори коммӕ ӕма ӕрцардӕй Тъӕпӕн Дигори Фӕрӕскъӕтти гъӕуи цӕгатварс бӕрзонд тегъӕбӕл. Уоми Хъала бийнонтӕ искодта, ӕма си фӕццардӕнцӕ берӕ рӕстӕгути. Ци тегъӕбӕл цардӕнцӕ, уой ба адӕм исхудтонцӕ «Хъалай тегъӕ». Ардигӕй Хъалатӕ фӕллигъдӕнцӕ Уӕллагкоммӕ ӕма бундоронӕй ӕрцардӕнцӕ Гӕлиати гъӕуи. «Хъалай тегъӕбӕл» дӕр ӕма Гӕлиати гъӕуи дӕр еци муггагӕй фиццаг рӕстӕгути ка цардӕй, уой неке зонуй, фал сӕ муггаги хестӕртӕ ба Гӕлиати гъӕуи ӕрӕййафтонцӕ цӕргӕ Бӕлӕу ӕма Тутиййи.
Бӕлӕуи фурттӕ адтӕнцӕ: Урустан, Гио ӕма Ӕфсадӕг; Тутиййӕн ба исӕнтӕстӕй еунӕг фурт Гуатдзау. Бӕлӕуи фуртти цӕуӕт адтӕнцӕ – Урустанӕн: Дзаге ӕма Цола (рамардӕй Америки); Гиой фурттӕ: Нӕуӕг, Габо ӕма Алексей; Ӕфсадӕгӕн ба исӕнтӕстӕй еунӕг фурт Елхъан, уомӕн цӕуӕт не ’сӕнтӕстӕй, ӕма исгъонбӕл кодта кедӕр седзӕр сувӕллони, ӕ ном Рустик; Тутиййи фурт Гуатдзауӕн дӕр адтӕй дууӕ фурти: Хъубади ӕма Шамиль.
Уӕлдӕр ранимад адӕм адтӕнцӕ Хъалати Хъала ӕма, уой дууӕ фурти Бӕлӕу ӕма Тутиййӕн ка исӕнтӕстӕй, еци цӕуӕт ӕма цӕуӕти цӕуӕт, нури Хъалати фӕлтӕртӕн сӕ раздӕри фиддӕлтӕ.
(Хъалати муггаги равзурди цубур истори финст ӕрцудӕй 1990 анзи зӕронд лӕг Хъабати Семени таурӕхъмӕ гӕсгӕ. Раздӕр цардӕй Гӕлиати гъӕуи, фӕстаг ӕнзти ба – Дзӕуӕгигъӕуи).

Нӕ республики Сӕйраг архиви ба 1886 анзи ӕрфинсти бӕрӕггӕнӕнтӕмӕ гӕсгӕ, Хъалати муггагӕй Гӕлиати гъӕуи цардӕнцӕ: Тутиййи фурт Гуацци ӕма Болай фурт Урусхан.
1913-аг анзи ӕрфинстмӕ гӕсгӕ ба, Хъалати муггагӕй Гӕлиати гъӕуи цардӕнцӕ: Антъони фурт Дзаге (Давид) ӕма Гуаццауи фурт Хъубади.
Хъазибегтӕ. Сӕ муггаги фиццаг фидӕ Хъазибегтӕн адтӕй кънйаз Хъазибегти Ясони фурт Ираклий, райгурдӕй 1445 анзи ӕма исгъонбӕл ӕй Гурдзий, цардӕй Хъазибеги хонхи буни. 
Кънйаз Хъазибегти Ясони фурт Ираклий адтӕй кустуарзагӕ лӕг, уарзта сабур цард, адтӕй ӕнӕхӕран ӕма раст лӕг, ӕ къӕбӕр ӕма ӕ цӕнхӕ лӕвардта адӕмӕн, хумӕтӕги адӕми (зӕнхкосгутӕ ӕма фонсдаргути) ӕфхуӕрун некӕмӕн уагъта.
Тифлиси горӕтмӕ хӕстӕг Мцхети еци рӕстӕги цардӕй гурдзиаг, Ираклийӕн ӕ зонгӕ – кънйаз Багратиони Валикъо Вахтанги фурт. Е ба адтӕй гурумухъ, хумӕтӕги адӕмӕн карз, сӕ тог син цъирдта, иннӕ кънйӕзтӕй дӕр ӕхе бӕрзонддӕрбӕл нимадта. Еци рӕстӕги гурдзиаг кънйӕзтӕ кӕрӕдзей хӕццӕ нӕ федудтонцӕ, рауайдӕ се ’хсӕн хилтӕ. Еуӕй-еу хатт ӕрӕмбурдиуонцӕ нихӕсмӕ ӕма сӕ фарстатӕбӕл дзубанди кӕниуонцӕ, унаффитӕ рахӕссиуонцӕ.
Еу хатт Гурдзий кънйӕзтӕн Тифлиси горӕти адтӕй еу уӕхӕн ӕмбурд. Хъазибегти Ираклий ӕма Багратиони Валикъо дӕр адтӕнцӕ еци ӕмбурди, ӕма се ’хсӕн хилӕ рауадӕй, еци хили Валикъо Ираклиййи дууӕ хатти ӕхсӕй ниццӕфтӕ кодта. Ираклий еци ӕфхуӕрд нӕ ниххатир кодта ӕма ’й ӕхсаргардӕй рамардта. Уой фӕсте Ираклий ӕдас нӕ адтӕй Валикъой хӕстӕгутӕй, гъӕуама си сӕ тог райстайуонцӕ, рамардтайуонцӕ ’й, ӕма уомӕ гӕсгӕ Гурдзий бӕстӕй ӕхе райеуварс кодта, еунӕгӕй ӕ мулки хӕццӕ фӕллигъдӕй Дигори коммӕ. Ами, Уӕллагкоми зилди, Уорс хонхмӕ хӕстӕг, исаразта федар ӕма устур цӕрӕн хӕдзарӕ ӕма си ӕрцардӕй. Еци хӕдзари ихӕлддзӕгтӕ ма абони дӕр ӕнцӕ. Уӕллагкоми цӕргутӕ дӕр зонунцӕ Хъазибегти хӕдзари бунат ӕма сӕ хумзӕнхити бунӕттӕ. Ираклий уоми уосӕ ракурдта хъӕрӕсейаг Хъримшамхалтӕй еу кънйази кизгӕ Ханафиййи. Исӕнтӕстӕй ин дууӕ фурти Бинигор, хестӕр, ӕма Дигорӕ, кӕстӕр, уӕдта еу кизгӕ (лӕгмӕ ӕрцудӕй Мисирбийтӕмӕ).
Фурттӕ гъомбӕл кодтонцӕ ӕма исустуртӕ ’нцӕ сӕ мадӕ ӕма сӕ фиди хӕдзари Уӕллагкоми зилди.
Бинигор цардӕй хецӕнӕй Сау хонхи рӕбун, ӕрдзӕ ин балӕвар кодта хъаурӕ ӕма бӕгъатӕрдзийнадӕ. Топпӕй ӕхста хуарз, ӕхсаргардӕй дӕр арӕхстӕй, кодта фонси куст, уосӕ ба ин нӕма адтӕй. Цалдӕр хатти йбӕл бампурсиуонцӕ Кӕсӕги ӕлдӕрттӕ (Биаслантӕ), ӕма сӕбӕл алли хатт дӕр ӕхуӕдӕг фӕттухгиндэӕр уидӕ. Фал ӕй еу уӕхӕни ба Биаслантӕ ӕрбаййафтонцӕ ӕнӕрӕвдзӕй ӕма ’й рамардтонцӕ, ӕ мулк ба ин фӕлластонцӕ Кӕсӕгмӕ, ӕ фонс дӕр ин фӕттардтонцӕ.
Ираклиййи кӕстӕр фурт Дигорӕ кодта фонси куст, хаттӕй цауӕни ӕма ӕ бийнонтӕ дардта. Ӕ уосӕ адтӕй Ӕхсӕуон Сарахъати кизгӕ. Уотӕ рӕхги Дигорӕ рамардӕй, ӕ уосӕ ба байзадӕй цӕргӕ Уӕллагкоми, адтӕй ӕнӕуодбарӕ. Ӕ афонӕ ку ’рхӕццӕ й, уӕд ин райгурдӕй биццеу, ӕма ин равардтонцӕ Ираклиййи муггаги ном – Хъазибег, уой фӕсте Сарахъаон ӕ сувӕллони хӕццӕ ӕ цӕгатмӕ рандӕ ’й цӕрунмӕ. Ӕхсӕуи гъӕуи Дигори фурт Хъазибегбӕл инсӕй анзи ку исӕнхӕст ӕй, уӕд ӕ мадӕ рамардӕй, ӕхуӕдӕг ба Фадаумӕ ӕ мадирвадтӕлтӕмӕ – Хъубадтӕмӕ рандӕ ’й ӕма уонӕмӕ цардӕй. Дууӕ анзи сӕмӕ фӕццардӕй, уӕдта ракурдта Тедтойти кизги, ӕма ин уомӕй райгурдӕй ӕртӕ фурти: Урузмӕг, Хӕмиц ӕма Муссӕ. Хъазибеги фурттӕн исӕнтӕстӕй цӕуӕт: Урузмӕгӕн – ӕртӕ фурти: Урус, Хъизин ӕма Смарӕ; Хӕмицӕн – дууӕ фурти: Сламбег ӕма Гето; Муссӕн ба – цуппар фурти: Басил, Бӕрек, Гадойа ӕма Дити.
Хъазибег ӕма ӕ фурттӕ цардӕнцӕ Фадауи ӕрдози еу бийнонтӕй. Ами ма сӕбӕл бафтудӕй ӕндӕр муггӕгтӕй, цалдӕр лӕги. Етӕ дӕр сӕхе ниффинсун кодтонцӕ Хъазибегти муггагбӕл, ӕма цардӕнцӕ еумӕ лимӕн ӕма уарзонӕй.
Таурӕхъгӕнӕг куд зӕгъуй, уомӕ гӕсгӕ 1852 анзи Хъазибегти Урузмӕг, Хӕмиц ӕма Муссӕ, уӕдта муггагбӕл бафтуйгутӕ Гиги, Дабан, Гето, Хуре ӕма Годе Фадауи ӕрдозӕй ӕд бийнонтӕ сӕ цӕрӕнбунат раййивтонцӕ Киристонгъӕумӕ ӕма уоми фиццаг цардӕнцӕ еу бийнонтӕй, уой фӕсте ба си алкедӕр ӕрцардӕй хецӕнӕй. Етӕ, кӕд Хъазибегти хӕццӕ еу тогӕй нӕ адтӕнцӕ, сӕхе сӕбӕл финстонцӕ, уӕддӕр адтӕнцӕ сӕ хӕццӕ ӕмбарӕ.
1890 анзи Годе ӕма Дабан ӕд бийнонтӕ фӕллигъдӕнцӕ Лабинскмӕ (нури Краснодари краймӕ). Хъазибегти муггаги адӕм абони цӕрунцӕ: Киристонгъӕуи (нури Дигорай горӕти), Дзӕуӕгигъӕуи, Беслӕни, Налъчикки ӕма Мӕскуй... Лабинскмӕ ка фӕллигъдӕй, етӕ дӕр ӕрӕги ӕрлигъдӕнцӕ Дзӕуӕгигъӕуи горӕтмӕ.
(Хъазибегти муггаги равзурди цубур истори финст ӕрцудӕй зӕронд ахургӕнӕг, Дзӕуӕгигъӕуи горӕти цӕрӕг Хъазибегти Геуӕргий фурт Николаййи таурӕхътӕмӕ гӕсгӕ, Николай ба сӕ муггаги равзурди хабӕрттӕ фегъуста ӕ фидӕ Геуӕргийӕй).

Феппайуйнаг. Еуӕй-еу таурӕхъгӕнгутӕ дзорунцӕ, цума Хъазибегти муггаг Цопиккатӕй (Цопикашвили) адтӕй, уотӕ.

Цӕратӕ. Цӕратӕн, дан, сӕ фиццаг фидӕ Цӕра адтӕй алайнаг, тухгӕнӕг Тимури ӕфсӕдти хӕццӕ тохгӕй ка нӕ фӕммардӕй, уӕхӕн лӕг. Тимури ӕфсӕдтӕ Цӕгат Кавказӕй ку райеуварс ӕнцӕ, уӕд Цӕра ӕрцардӕй Цирохси гъӕуи ӕма искодта бийнонтӕ, ӕ муггаги ном ба искодта ӕхе номбӕл, Цӕратӕбӕл. Адтӕй ин фурттӕ ӕма кизгуттӕ, уонӕн дӕр ӕнтӕстӕй цӕуӕт ӕма цӕуӕти цӕуӕт.
Цӕра ӕ фуртти фӕрци Цирохси гъӕуи исаразта устур цӕрӕн хӕдзарӕ, исдастонцӕ устур ӕма федар тугъдон мӕсуг дӕр. Мӕсуг дасгӕй, еу тӕлмӕ даст ку фӕууидӕ, уӕд Цӕратӕ алли хатт дӕр гъӕугувд кодтонцӕ, гал ӕвгарстонцӕ. Аци мӕсуги фӕрци Гӕлиатӕ ӕма Цирохси гъӕути цӕргутӕ ервазтӕнцӕ ӕрбацӕуӕг тухгӕнгутӕй, арӕхдӕр – Кӕсӕги ӕлдӕрттӕй. Цӕрати мӕсуг ма абони дӕр сӕрустурӕй кӕсуй Цирохси гъӕуӕй дӕлӕмӕ Гӕлиати Тъӕпӕн синх ӕма Медгъӕумӕ, уӕдта ӕ алливарс хуӕнхтӕ, тегътӕ ӕма будуртӕмӕ.
Цӕрати устур муггаги гъӕздуг ӕма игъӕлдзӕг цард дууӕ-ӕртӕ бонемӕ фехалдӕй, муггагӕй еунӕг дӕр халери незӕй ӕгас нӕбал байзадӕй, рамардӕнцӕ ӕд нӕлгоймаг, ӕд силгоймаг, сӕ сувӕллӕнтти хӕццӕ.
Сӕ берӕ мулк, фонс, зӕнхитӕ, хӕдзӕрттӕ ӕма мӕсуг дзӕгъӕлӕй, ӕнӕхецауӕй байзадӕнцӕ, адӕми хӕлӕйфаг фӕцӕнцӕ.
Дууӕ анзей фӕсте Цӕрати мулк фӕлластонцӕ Фӕснӕли гъӕумӕ Хъубадти ӕлдӕрттӕ, загътонцӕ: «Мах нӕ барӕ дарӕн Цӕрати мулкбӕл ӕма син сӕ мулк нӕхемӕ уомӕ гӕсгӕ ласӕн». Дууӕ къуӕрей дӕргъи ӕй фӕлластонцӕ галуӕрдунти ӕма хайуантӕбӕл Цирохси гъӕуӕй Фӕснӕлмӕ Нӕл Изӕди ковӕндони тегътӕбӕл.
(Цӕрати муггаги равзурди цубур истори ӕма, сӕ муггаг куд исӕскъудӕй, еци таурӕхъ финст ӕрцудӕй Дзӕуӕгигъӕуи горӕти цӕрӕг Кудзойти Бариси хабӕрттӕмӕ гӕсгӕ. Таурӕхъ мухургонд ӕрцудӕй газет «Рӕстдзинад»-и 1990 анзи, ӕ сӕргонд «Цӕрати мӕсуг». Цӕрати муггаг ма Барис имисуй ӕ иннӕ таурӕхъи «Кудзойтӕ» (кӕсӕ газет «Рӕстдзийнад»-ӕ, 1980 анзи уагъд).

Цӕрати муггаги фарсмӕ Цирохси цардӕнцӕ Хъудзитӕ дӕр, фал еци муггаги адӕм дӕр халери незӕй рамардӕнцӕ еугурӕй дӕр, ӕма сӕ муггаг кӕронмӕ исӕскъудӕй, уӕдӕй фӕстӕмӕ Дигори коми Хъудзити муггаги кой нӕбал адтӕй.

КЪӔМУНТӔ

Къӕмунти гъӕу дӕр Гӕлиати гъӕуи хузӕн ӕвӕрд ӕй Сонгути дони рахес фарс, гъӕуӕн ӕ хонсарӕрдиги, бӕрзонд къулдуни тегъӕбӕл рӕсугъд рауӕн. Аци гъӕу дӕр Дигори коми нимад цӕуй рагондӕр гъӕутӕй сӕ еуебӕл.
Гъӕу Къӕмунти ном цӕмӕ гӕсгӕ хӕссуй, уой туххӕй ба ес дууӕ таурӕхъи. Фиццаг таурӕхъи кой кодтан аци ’рмӕги раздӕр. Финстан, зӕгъгӕ, Уӕллагкоми зилди ӕртӕ гъӕуи: Къӕмунтӕ, Гӕлиатӕ ӕма Дунтӕ – хӕссунцӕ Уӕллагири комӕй ӕрбацӕуӕг Гъӕргинти ӕртӕ ӕнсувӕрей нӕмттӕ: Къӕмунтӕ – Къӕмунон-Насири ном, Гӕлиатӕ – Гӕлӕуон-Гӕуиси ном ӕма Дунтӕ – Димон-Басили ном.
Ӕндӕр хабармӕ гӕсгӕ ба, Къӕмунти гъӕуи номи туххӕй ес ӕндӕр рагон таурӕхъ. Таурӕхъи сӕргонд ӕй, «Дигорӕ Къӕмунти куд ӕрцардӕнцӕ», зӕгъгӕ. (Таурӕхъ мухургонд ӕрцудӕй финсӕг Джиккайти Шамили арӕзт таурӕхъти киунуги (Орджоникидзе, «Ир», 1989, фӕрстӕ 374–376).
Аци таурӕхъмӕ гӕсгӕ ба, дан, Уӕллагири коми Осӕн адтӕй цалдӕр фурти. Хестӕр фурти цӕуӕтӕй дууӕ ’нсувӕри: хестӕр – Хутгер ӕма кӕстӕр – Дзинга, Уӕллагири комӕй ӕрбацудӕнцӕ Дигори коммӕ ӕма ӕрсабур ӕнцӕ Уӕллагкоми зилди. Хутгер ӕрцардӕй Каритини хонхбӕл (Къӕмунти гъӕумӕ хӕстӕг), уоми ин исӕнтӕстӕй фурт Челбагон, уомӕн дӕр адтӕй фурт Къӕмунон Наф. Наф ку ислӕг ӕй, уӕд Каритини хонхӕй ӕрцудӕй ӕма ’рцардӕй Къӕмунти гъӕуи, ӕма и гъӕуи ном дӕр уой номмӕ гӕсгӕ конд ӕрцудӕй, Къӕмунтӕ, зӕгъгӕ. Гъӕуи рагон цӕргутӕ дӕр сӕ царди туххӕй сӕ фӕсте ниууагътонцӕ берӕ бӕрӕггӕнӕнтӕ – циртдзӕвӕнтӕ. Уонӕмӕ гӕсгӕ базонун ӕнгъезуй рагон цӕргути истори, сӕ царди ’гъдӕуттӕ, сӕ уавӕртӕ, куд зинтӕ ӕвзурстонцӕ сӕ царди, кенӕ ба сӕбӕл ци хуарздзийнӕдтӕ ’рцӕуидӕ, куд тох кодтонцӕ ӕрбацӕуӕг тухгӕнгути нихмӕ. Уонӕн ӕма ма никкидӕр берӕ уӕхӕн гъуддӕгтӕн Къӕмунти гъӕуи ес хуарз бӕрӕггӕнӕнтӕ.
Рагон таурӕхътӕмӕ гӕсгӕ, гъӕуи адтӕй ӕртӕ мӕсуги. Уонӕй сӕ еу даст адтӕй гъӕуӕн ӕ цӕгатӕрдиги, дасгӕ ба, дан, ӕй искодта Оси байзайӕггаг Къӕмунон Нафи фурт Тобоййи фурт Гог. Еци мӕсуги ма фӕстагдӕр цардӕнцӕ Дзилихтӕ. Иннӕ дууӕ мӕсугемӕй ба сӕ еу адтӕй Гӕбути, иннӕ ба – Цопанти. Мӕсгутӕ раги арӕзт ӕрцудӕнцӕ, уӕдӕй фӕстӕмӕ берӕ ’нзтӕ рӕвгъудӕй ӕма ӕрдзи тухтӕй (хор, уарунтӕ ӕма думгитӕй) нийхалдӕнцӕ, фал сӕ базонун ба ӕнгъезуй сӕ дортӕмӕ гӕсгӕ. Еци мӕсгути фӕрци гъӕуккӕгтӕ берӕ хӕттити фӕссурдтонцӕ сӕ гъӕуӕй тухгӕнгути.
Гъӕуӕн ӕ цӕгатварс Къулдунбӕл ес устур уӕлмӕрдтӕ, уоми ба раги кӕддӕр арӕзт ӕрцудӕй фараст уобаййи (сӕ еу – мӕсуги хузӕн), уӕдта – хецӕнӕй еу цирт. Еци уобӕйттӕ ӕма цирти ке мӕрдтӕ ӕвӕрд ӕнцӕ, уой ба абони бӕлвурдӕй некема зонуй. Гъӕуи кӕрӕнтти адтӕй Уацелла ӕма Елиай ковӕндӕнттӕ.
Къӕмунти гъӕуи дӕр рагӕй фӕстӕмӕ аланти байзайӕггӕгтӕ ке цардӕнцӕ, еци гъуддаг ахургӕндтӕ раги исбӕрӕг кодтонцӕ. Уоми цӕргӕй, гъӕуккӕгтӕ берӕ зиндзийнӕдтӕ бавзурстонцӕ, сӕ царди дӕргъи сӕбӕл ӕрцӕуидӕ лӕгъуз цаутӕ дӕр. Лӕбурдтонцӕ сӕмӕ ӕндӕр бӕститӕй ӕрбацӕуӕг тухгӕнгутӕ, халерӕ ӕма емини нез-тӕй дӕр си рамардӕй берӕ адӕм. Ӕфхуардтонцӕ сӕ сӕхе ӕлдӕрттӕ ӕма уруси паддзахи чиновниктӕ.
Цубур загъдӕй, Къӕмунти гъӕуи рагон цӕргутӕ дӕр иннӕ хуӕнхаг гъӕути цӕргути хузӕн ӕвзурстонцӕ зин цард, берӕ рӕстӕгути сӕ бон не ’ссӕй сӕ царди уавӕртӕ фӕххуӕздӕр кӕнун.
Кӕд Къӕмунти гъӕуи цӕргутӕ зин цард кодтонцӕ, берӕ гъуддӕгтӕй тухстӕнцӕ, сӕ царди уавӕртӕ лӕгъуз адтӕнцӕ, уӕддӕр сӕхе нӕ бауагътонцӕ фесафун. Цӕргутӕ еуӕй-еу хатт фӕффулдӕр уиуонцӕ, кӕми ба сӕ нимӕдзӕ фӕмминкъийдӕр уидӕ. Куд исбӕрӕг ӕй, уомӕ гӕсгӕ, нӕудӕсӕймаг ӕноси кӕронӕй нурмӕ Къӕмунти гъӕуи цардӕнцӕ муггӕгтӕ: Атайтӕ, Баситӕ, Бекмӕрзтӕ, Битъӕтӕ, Болӕттӕ, Бозуртӕ, Гӕвдунтӕ, Гӕбутӕ, Гибилтӕ, Гъӕргинтӕ, Дзабайтӕ, Дзӕукъатӕ, Дзидзойтӕ, Дзилихтӕ, Легкойтӕ, Магатӕ, Мамукъатӕ, Мӕрзатӕ, Тахохтӕ, Тобойтӕ, Хутъитӕ, Хъаратӕ, Цопантӕ, Бутатӕ, Чехойтӕ ӕма Чекойтӕ. 
Аци муггӕгтӕй еуетӕ Къӕмунти гъӕумӕ кӕцӕйдӕр ӕрбафтудӕнцӕ цӕрунмӕ, иннетӕ ба равзурдӕнцӕ медгъӕу ӕндӕр муггӕгтӕй.
Атайтӕ. Муггаг исӕнтӕстӕй Ос-Бӕгъатӕри фурт Сидамони къабазӕй. Сӕ фиццаг фидӕ Атай Дигоргоммӕ, Къӕмунти гъӕумӕ, ӕрбафтудӕй раги кӕддӕр Гурдзий бӕстӕй. Гурдзимӕ раздӕр фӕллигъдӕй Цӕгат Кавказӕй, ӕ ном куд хундтӕй, уой некебал гъуди кӕнуй, ӕвӕдзи, дан, хундтӕй Атай. Атай Къӕмунти гъӕуи ку ’рцардӕй, уӕд ӕ номмӕ гӕсгӕ ӕ муггаг искодта, ӕма гъӕуи фӕззиндтӕй Атайти муггаг.
Атаййӕн ӕ фиццаг цӕуӕти нӕмттӕ дӕр неке гъуди кӕнуй, сӕ хестӕртӕ ма гъуди кӕнунцӕ еу аули нӕмттӕ, етӕ адтӕнцӕ: Гӕппуди, уой фурт Хъубади, Хъубадий фурт Додтий, уой фурт Гӕбула ӕма уотӕ идарддӕр (кӕстӕртӕ). Атаййӕн ӕ фиццаг цӕуӕти цӕуӕт, кенӕ ба уони цӕуӕти фурттӕ республики Сӕйраг архиви 1886 анзи ӕрфинсти бӕрӕггӕнӕнтӕмӕ гӕсгӕ, адтӕнцӕ: Атайти Хасбиййи фурт Дави, Хъибили фурт Гаспо, Гӕппудий фурт Аго, Алиййи фурттӕ Бацмурза ӕма Налухъ, уӕдта Гӕвдий ӕма Хуйман – седзӕртӕ (кӕвдӕсардтӕ).
1913-аг анзи ӕрфинстмӕ гӕсгӕ ба, Атайти муггагӕй Къӕмунти гъӕуи цардӕнцӕ: Дауити фурт Харитъон, Алексиййи фурт Налухъ (Никъала), Самсони фурт Матвей (Дако) ӕма Дохий фурт Стефан. Муггаги адӕм фӕстагмӕ исберӕ ’нцӕ ӕма, амал ку фӕууидӕ, уӕд Къӕмунти гъӕуӕй лигъдӕнцӕ будури гъӕутӕмӕ: Къорамӕ, Уорсдонмӕ, Синдзигъӕумӕ, Мостиздӕхмӕ, Змейкӕмӕ, Сурх-Дигорӕмӕ.
Къӕмунти гъӕуи Атаййи хестӕрти фӕлтӕртӕ абони цӕрунцӕ нӕ Иристони гъӕутӕ ӕма горӕттӕй берӕ рауӕнти. Сӕ райгурӕн гъӕу Къӕмунти ба ма абони дӕр ес цӕргутӕ Атайти муггагӕй.
(Атайти муггаги равзурди цубур истори финст ӕрцудӕй Дзӕуӕгигъӕуи цӕрӕг 55-анздзуд Атайти Кудзий фурт Мурати таурӕхътӕмӕ гӕсгӕ, е ба таурӕхъ фегъуста ӕ фиди фидӕ Гӕбулайӕй, 1991 анзи).

 Баситӕ, Кънаттатӕ, Гаготӕ, Коцитӕ, Мурастӕ, Годжицатӕ ӕма Мӕрзатӕ равзурдӕнцӕ Ос-Бӕгъатӕри номбӕл уоси фурт Тидлий цӕуӕтӕй (нимадтонцӕ сӕ кӕвдӕсардтӕбӕл). Равзурдӕнцӕ Уӕллаг Зинцъари. XVII ӕноси муггӕгти адӕмтӕ Зинцъарӕй фӕллигъдӕнцӕ Уӕллагири еугур кӕмттӕмӕ, Туалгоммӕ, Тирсий коммӕ, Курттатӕ, Тагауртӕ ӕма Арви коммӕ.

 Баситӕ. Зинцъарӕй ӕрледзӕг Баситӕ бундоронӕй ӕрцардӕнцӕ Уӕллагири коми Цъӕййи гъӕуи.
Басити муггагӕй берӕ цӕргутӕ фӕззиндтӕй Цъӕййи ӕма син уоми сӕ еугуремӕн зӕнхитӕ нӕбал фагӕ кодтонцӕ, сӕ цард ислӕгъуз ӕй, ӕма зӕнхагор цудӕнцӕ ӕндӕр рауӕнтӕмӕ дӕр. Зӕнхагор Цъӕййи гъӕуӕй Басити муггагӕй дӕр Дигори коммӕ ӕрбафтудӕй ӕд бийнонтӕ Саухали фурт Мӕцихъо ӕма ӕрцардӕй Къӕмунти гъӕуи, ами иссӕнцӕ бундурон цӕргутӕ. Уой фӕсте ба ӕрбахудта цӕрунмӕ се Басити Садгей, ӕма е ба ӕрцардӕй Дунти гъӕуи.
Садгейӕн Дунти гъӕуи исӕнтӕстӕй ӕртӕ фурти: Акъоф (Яков), Бадзам (Борис), ӕртиккаг фурти ном ба феронх ӕй, ӕма цуппар кизги: Шурӕт (лӕгмӕ ӕрцудӕй Байсонгъуртӕмӕ), Челди (ӕрцудӕй Хъибизтӕмӕ), Касга (Хъулатӕмӕ), цуппӕрӕймаг кизгӕ ба ӕрцудӕй Дзигойти муггагӕй еу лӕгмӕ.
Уотемӕй Уӕллагкоми зилди Басити муггаги фӕззиндтӕй дууӕ аули: Мӕцихъой аул Къӕмунти гъӕуи ӕма Садгей аул – Дунти гъӕуи.
Мӕцихъо 90-анздзудӕй рамардӕй Къӕмунти гъӕуи, ӕ цӕуӕт (Гаврил) ба фӕллигъдӕнцӕ будурмӕ, фиццаг – Ставддорти гъӕумӕ, уордигӕй ба Секери гъӕумӕ.
Сагей аули туххӕй ба дзорунцӕ, зӕгъгӕ, ӕхуӕдӕг, уӕдта ӕ уосӕ рамардӕнцӕ Дунти гъӕуи, се ’ртӕ сувӕллони ба седзӕртӕй байзадӕнцӕ. Ӕ ном кӕмӕн нӕ зонӕн, еци сувӕллони цард идарддӕр куд рауадӕй, уой некебал гъуди кӕнуй, фал Акъоф ӕма Бадзама ба, дан, сӕ хӕстӕгутӕй кадӕр фӕлласта Дзӕгъеппарзи (Текъати) гъӕумӕ, ӕма сӕ уоми кедӕр бийнонтӕ исгъонбӕл кодтонцӕ, уонӕмӕ ислӕгтӕ ’нцӕ.
Акъоф ракурдта Токайти кизги, ӕма син исӕнтӕстӕй фондз фурти: Мишӕ, Хъасболат, Тазӕрет, Созур ӕма Владимир, уӕдта цуппар кизги – Заретӕ, Нинӕ, Ольгӕ, Мариа. Ольгӕ ӕригонӕй рамардӕй, иннетӕ ба лӕгтӕмӕ ӕрцудӕнцӕ, ӕма уонӕн дӕр исӕнтӕстӕй цӕуӕт ӕма цӕуӕти цӕуӕт.
Бадей иннӕ фурт Бадзами (Бориси) цӕуӕт ба адтӕнцӕ фондз фурти: Николай, Уже (Иван), Гаврил, Гацир ӕма Аврам, уӕдта дууӕ кизги – Маруся ӕма Машӕ.
Абони Басити Мӕцихъо ӕма Сагей фӕлтӕртӕ цӕрунцӕ Иристони берӕ гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр.
(Басити муггаги равзурди цубур истори финст ӕрцудӕй Дзӕуӕгигъӕуи горӕти цӕрӕг Басити Якови фурт Владимири таурӕхъмӕ гӕсгӕ 1991 анзи).

Бекмӕрзтӕ. Муггаги хестӕртӕ куд дзорунцӕ абони, уомӕ гӕсгӕ, дан, Бекмӕрз, Дуду ӕма Абӕга адтӕнцӕ ӕнсувӕртӕ, цардӕнцӕ Уӕллагири коми, Мизури гъӕуи, уой фӕсте ба ӕрцардӕнцӕ Ӕрхони.
Еу уӕхӕни, дан, аци ӕнсувӕртӕ ӕма сӕ гъӕуккӕгтӕй кедӕрти ’хсӕн цидӕр бӕлах ӕрцудӕй, устур хилтӕ рауадӕй се ’хсӕн ӕма уомӕ гӕсгӕ Бекмӕрзтӕн, Дудутӕн, ӕма Абӕгатӕн Ӕрхони гъӕуӕй ледзгӕ ’рцудӕй. Бекмӕрзтӕй еу аул фӕллигъдӕй будури Хъобанмӕ ӕма уоми сӕ муггаг Бекмурзатӕбӕл искодтонцӕ, Дуду фӕллигъдӕй Ӕридонмӕ ӕма уоми ӕ муггаг ӕ номмӕ гӕсгӕ искодта Дудутӕбӕл, Бекмӕрзти Биййи фурт Бре ӕма Абӕга ба ӕрбалигъдӕнцӕ Дигори коммӕ. Бре ӕрцардӕй Къӕмунти гъӕуи, Абӕга ба ӕхецӕн бунатӕн равзурста Гӕлиати гъӕу. Алке дӕр си уосӕ ракурдта, цӕуӕт син фӕззиндтӕй, ӕма бийнонти хецӕуттӕ иссӕнцӕ. Абӕга ӕ муггаг ӕхе номбӕл искодта, ӕма Гӕлиати гъӕуи фӕззиндтӕй Абӕгати муггаг.
Бекмӕрзти Бре Ӕрхонӕй ӕ хӕццӕ Къӕмунти гъӕумӕ ӕрбахудта ӕ дууӕ ӕригон кӕстӕр хуӕри, ӕма ин хӕстӕг рӕстӕгмӕ еу бонбӕл халери незӕй рамардӕнцӕ. Байвардта сӕ Хӕрбити дони рахес билӕмӕ хӕстӕг. Уой фӕсте ӕхецӕн Къӕмунти гъӕуи барӕвдзӕ кодта цӕрунмӕ еу минкъий хӕдзари къӕс ӕма бал уоми цардӕй еунӕгӕй, ами балимӕн ӕй Цъӕййӕй ӕрбаледзӕг, Къӕмунти гъӕуккаг Мӕрзати Даций хӕццӕ. Коргӕ дӕр Даций еунӕг хуӕри ракодта, уомӕ гӕсгӕ ба се ’хсӕн лимӕндзийнадӕ никкидӕр ниффедар ӕй.
Брейӕн Мӕрзати кизгӕй исӕнтӕстӕй авд фурти ӕма дууӕ кизги: Челе, Тико, Туйгъан, Хъубади, Майрӕн, Смали ӕма Бабий, Гуасӕ ӕма Залий. Гуасӕ лӕгмӕ ӕрцудӕй Гамахарти Бӕтӕмӕ – Гӕлиати Гъӕумӕ, Залий ба Байсонгъурти Тасомӕ – Дунти гъӕумӕ. Брей ӕхсӕз фурти: Челе, Тико, Туйгъан, Хъубади, Майрӕн ӕма Смали, уонӕн сӕ цӕуӕт ӕма цӕуӕти цӕуӕт Къӕмунти равзургӕ Бекмӕрзти фӕлтӕртӕн Брей фӕсте адтӕнцӕ сӕ фиццаг фиддӕлтӕ.
1886 анзи ӕма 1913 анзи ӕрфинститӕмӕ гӕсгӕ, Бекмӕрзти муггаги адӕм Къӕмунти гъӕуи адтӕнцӕ:
1886 анзи: Брей фурттӕ: Челе, Тико, Майрӕн ӕма уонӕн сӕ бийнонтӕ.
1913 анзи ба: Челей фурт Гӕвдий (Гаврил) ӕ бийнонти нимӕдзӕ адтӕй 22 адӕймаги); Туйгъани фурт Сабазгерий; Слани фурт Алексей; Брей фурт Хъубади (Караман) – ӕ бийнонти нимӕдзӕ – 22 адӕймаги; Брей фурт Матвей (Майрӕн) – 14 бийнойнаги; Брей фурт Смали (Теодоз) ӕма Елхъани фурт – Елизар.
Абони Къӕмунти Бекмӕрзти фӕлтӕртӕ цӕрунцӕ нӕ Иристони гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр.
Бекмӕрзти абони фӕлтӕртӕ хӕстӕгбӕл нимайунцӕ Бекмурзати, Дудути ӕма Абӕгати муггӕгти, кӕрӕдзей зонунцӕ, кӕрӕдземӕн, куд хӕстӕг, уотӕ ӕгъдау дӕттунцӕ, уоститӕ дӕр кӕрӕдземӕй нӕ корунцӕ.
(Бекмӕрзти муггаги равзурди цубур истори финст ӕрцудӕй 1991 анзи Къӕмунти гъӕуи раздӕри цӕрӕг 73-анздзуд финсӕг Бекмӕрзти Афони таурӕхъмӕ гӕсгӕ. Цӕрдӕй Дзӕуӕгигъӕуи).

Бозуртӕ. Сӕ фиццаг фидӕ Бозуртӕн адтӕй Гуйман, райгурдӕй Гурдзий, Гуймани фидӕ Гурдзий еу гъӕздуги хӕццӕ фӕттоггин ӕй ӕма уомӕ гӕсгӕ хуӕнхти ӕхе римахста. Гуйман ма уӕд сувӕллон адтӕй, ӕма ин рамарунӕй тӕссаг адтӕй мӕрдгини хӕстӕгутӕй. Еци рӕстӕги Гурдзий фӕззиндтӕй, балций уогӕй, Дигори комӕй Дунти гъӕуккаг еу бӕхгин. Еци бӕхгинӕн Гуймани мадӕ балӕвар кодта ӕ сувӕллон – Гуймани, ӕма ’й е ба сосӕггӕй хурдзинти, бӕхи фӕсабӕрцӕ, ӕрбахаста Дунти гъӕумӕ. Гуймани исгъонбӕл кодтонцӕ Дунти гъӕуи, Гурдзийӕй ӕй ка ӕрбахаста (ӕ ном ӕма ин ӕ муггаг нӕ зонунцӕ), уой бийнонтӕ, уонӕмӕ ислӕг ӕй, ӕхецӕн Дунти гъӕуи цӕрӕн хӕдзарӕ исаразта, уой фӕсте ба бацудӕй ихуӕрсти фиййау сӕ гъӕуккаг еу гъӕздугмӕ. Еубон, дан, Гуйман фустӕ хизта Садони коми, ӕма фустӕ байервазтӕнцӕ еу садойнаг гъӕздуги дзӕхӕрамӕ. Будургӕс ку базудта, дзӕхӕрамӕ ке фустӕ байервазтӕнцӕ, уой, уӕд Гуймани, нӕмунмӕ гъавта, фал ин ӕхе хуарз фӕннадта.
Будургӕс исардудта ӕ хецауи, ӕма е ба дуккаг бон ӕрбацудӕй Дунтӕмӕ ӕма Гуймани тъӕригъоси рӕхис рахаста. Тъӕригъоси рӕхис хӕдзарӕй рахӕссун ба адтӕй устур ходуйнаг (ӕфхуӕрд).
Гуйман ку фӕууидта садойнаги ӕ хӕдзарӕй рӕхис рахӕсгӕ, уӕд имӕ сдзурдта, цӕмӕй рӕхис ӕ бунати ниввардтайдӕ, фал имӕ е ба фӕстӕмӕ дӕр нӕ кастӕй. Гуйман ӕ сӕрмӕ не ’рхаста садойнаги фӕстегӕй фехсун, ракӕсун ӕй кодта фӕстӕмӕ ӕма ’й уӕд дамбацайӕй фехста. Фат лӕгӕн ӕ реугудурбӕл исуадӕй, ӕма садойнаг фӕммардӕй.
Уой фӕсте Гуйман дууӕ анзей бӕрцӕ ӕхе римахста хуӕнхти, хаттӕй цауӕни, кӕмити цауӕн кӕнидӕ, еци бунӕттӕ ма уӕллагкоймӕгтӕ абони дӕр хонунцӕ «Гуймани хӕтӕнтӕ».
Уой фӕсте Гуйманӕн Дунти гъӕуи цӕрун нӕбал ӕнгъизтӕй, ӕма ӕрцардӕй Къӕмунти гъӕуи. Исӕнтӕстӕй ин ӕртӕ фурти: Бимболат, Тазо ӕма Гӕмӕт. Бозурти адӕм Къӕмунти гъӕуи фӕстагмӕ исберӕ ’нцӕ, сӕ цард къундӕг кӕнун байдӕдта, уомӕ гӕсгӕ ба Къӕмунти гъӕуӕй сӕ цӕрӕнбунӕттӕ ӕййивтонцӕ будури гъӕутӕмӕ.
1915-аг анзи размӕ фӕллигъдӕнцӕ Тазо ӕма ӕ цӕуӕт Дзӕгъеппарзмӕ, Гӕмӕт ба ӕ цӕуӕти хӕццӕ – Хъарман-Синдзигъӕумӕ.
Бимболати цӕуӕт ба Къӕмунти гъӕуи фӕццардӕнцӕ 1930 анзи уалӕнгӕ, уӕдта етӕ дӕр фӕллигъдӕнцӕ Сурх-Дигорӕмӕ. Уӕдӕй фӕстӕмӕ Бозурти муггагӕй Уӕллагкоми зилди цӕрӕг нӕбал ес. 
(Бозурти муггаги равзурди цубур истори финст ӕрцудӕй 1991 анзи Дзӕуӕгигъӕуи цӕрӕг Бозурти Павели фурт Аслӕнбеги (Аборки) таурӕхъмӕ гӕсгӕ, е ба сӕ фегъуста Бимболати фурти фурт Томайӕй).

Гӕвдунтӕ. Раги кӕддӕр Къӕмунти гъӕуи цардӕнцӕ цуппар ӕнсувӕри: Гӕвдун, Мистул, Мурзӕ ӕма Алий. Аци ӕнсувӕрти мугтаг кӕмӕй адтӕй, уӕдта сӕ фиди ном куд хундтӕй, уони неке зонуй. Таурӕхъгӕнӕг нӕ зонуй, Мурзӕ ӕма Алиййи цард идарддӕр куд рауадӕй, уӕдта, сӕ цӕуӕт катӕ адтӕнцӕ, сӕ нӕмттӕ куд хундтӕнцӕ, уони дӕр. Гӕвдун ӕма Мистул ба Къӕмунти гъӕуи уоститӕ ракурдтонцӕ ӕма иссӕнцӕ бийнонти хецӕуттӕ. Сӕ муггӕгтӕ ба сӕ нӕмттӕбӕл искодтонцӕ, ӕма Къӕмунти гъӕуи фӕззиндтӕнцӕ муггӕгтӕ: Гӕвдунтӕ ӕма Мистултӕ. Мистултӕ берӕ нӕбал фӕццардӕнцӕ Къӕмунти гъӕуи, фӕллигъдӕнцӕ Ӕридонмӕ, уордигӕй ба си еу аул фӕллигъдӕй Мӕздӕги райони Дзӕрӕстей хъаллӕмӕ. Еци аулӕй Дзӕрӕстей ка исӕнтӕстӕй, уонӕй беретӕ адтӕнцӕ хъазайхӕгтӕ, паддзахи ӕфсади тох кодтонцӕ. Сӕ бӕгъатӕрдзийнади фӕрци сӕ еуетӕн лӕвӕрд ӕрцудӕй устур тугъдон цинтӕ. Мистулати Елмӕрзайӕн лӕвӕрд ӕрцудӕй инӕлар-майор (легендарон бӕгъатӕр), болкъонтӕ иссӕнцӕ Долӕт ӕма Данчек, Гена ба – корнет. Мистули ӕнсувӕр Гӕвдун ба цӕргӕ байзадӕй Къӕмунти гъӕуи. Гӕвдуни фурти фурт адтӕй Тега. Тега ба ӕ лӕги дзамани уосӕ ракурдта, ӕма ин хӕстӕг рӕстӕгмӕ рамардӕй, уой фӕсте ба ӕрхудта Къамати гъӕуккаг Секъинати кизги. Аци кизгӕ ба ма раздӕр адтӕй Ӕхсӕуи гъӕуккаг Тегатӕй еу лӕги уосӕ, уоми ӕ лӕг ку рамардӕй, уӕдта исӕздагъдӕй ӕ цӕгатмӕ Секъинатӕмӕ.
Тегайӕн Секъинаонӕй исӕнтӕстӕй дууӕ фурти: Барӕс ӕма Нӕуӕг, уӕдта еу кизгӕ Нӕгъуда (лӕгмӕ ӕрцудӕй Цопанти Николаймӕ).
Нӕуӕгӕн Тахохти Гуӕсӕмайӕй исӕнтӕстӕй дууӕ фурти: Дигис ӕма Уане, уӕдта дууӕ кизги: Марта ӕма Майра. Нӕуӕги бийнонтӕ хӕстӕг рӕстӕгмӕ сӕ цӕрӕнбунат раййивтонцӕ Синдзигъӕумӕ, Барӕс ба байзадӕй цӕргӕ Къӕмунти гъӕуи.
Барӕсӕн Бекмӕрзти кизгӕ Секуйӕй исӕнтӕстӕй цуппар фурти ӕма ӕртӕ кизги: Геуӕрги, Илья, Басила ӕма Къола, Олинка ӕрцудӕй лӕгмӕ Цӕгӕратӕмӕ, уонӕмӕ ин исӕнтӕстӕй дууӕ фурти: Максим ӕма Гиго – зундгонд финсгутӕ Иристони, Елена ӕрцудӕй Дзабайтӕмӕ, ӕртиккаг кизгӕ Исӕ ба адтӕй Кудзойти уосӕ.
Барӕси фурттӕ Геуӕрги, Илья, Басила ӕма Къола иссӕнцӕ бийнонти хецӕуттӕ, исӕнтӕстӕй син цӕуӕт ӕма цӕуӕти цӕуӕт, Къӕмунти гъӕуи цӕргӕй, фӕстагмӕ нимӕдзӕй исберӕ ’нцӕ, сӕ цард лӕгъуздӕр кӕнун райдӕдта, сӕ еумӕйаг зӕнхитӕ син нӕбал фагӕ кодтонцӕ, уомӕ гӕсгӕ ба си амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ: Синдзигъӕу, Мостиздӕх, Салигуӕрдӕн, Сурх-Дигорӕ гъӕумӕ ӕма ма ӕндӕр рауӕнтӕмӕ Иристони.
Гӕвдунти муггагмӕ адтӕй хуарз ӕма кадгин хестӕртӕ, уони фӕрци муггаги адӕм кӕрӕдзей хӕццӕ, уӕдта иннӕ адӕмти хӕццӕ цардӕнцӕ лимӕн ӕма уарзонӕй.
Барӕс ӕ рӕстӕги тоггинтӕ федаун кодта, ӕгъдӕуттӕбӕл федар хуӕстӕй, уӕдта ӕгъдӕуттӕн сӕ хуӕздӕртӕ адӕмти ӕхсӕн парахат кодта.
Еу уӕхӕни, дан, Барӕс федаун кодта, финддӕс анзей дӕргъи ка нӕ бафедудта лӕгмарди туххӕй, уӕхӕн дууӕ муггаги. Ӕгъдау куд амудта, уотӕ еу хӕдзарӕмӕ арӕзт ӕрцудӕй фингӕ. Еци финги хестӕреуӕг кодта Гӕвдунти кадгин Барӕс. Ковун куддӕр райдӕдтонцӕ федаугутӕ, уотӕ рӕхги Барӕсбӕл исӕмбалдӕй ӕнамонд хабар, ӕ хестӕр фурт Геуӕрги, сог ласгӕй, Ӕхсӕуи гъӕуи цори метин зӕйи буни фӕцӕй. Ӕнамонддӕр хабар ма ци фегъустайдӕ ниййерӕг фидӕ. Фал уӕддӕр Барӕс фингӕй нӕ фезмалдӕй, иннӕ федаугути дӕр фингӕй исистун нӕ бауагъта: «Мӕнӕ бал нӕ гъуддаг кӕронмӕ бакӕнӕн, бафедауӕн, уӕдта идарддӕр, Хуцау ци зӕгъа, е уодзӕнӕй». Федаугутӕ идарддӕр сӕ гъуддаг кодтонцӕ. Геуӕргий фӕдеси ба рандӕ ’нцӕ берӕ адӕм сӕхе гъӕуӕй, иннӕ синхаг гъӕутӕй. Фӕдесонтӕ дуккаг бон зӕйи бунӕй Геуӕргий уодӕгасӕй искъахтонцӕ ӕма ’й фӕлластонцӕ ӕ фиди хӕдзарӕмӕ, Къӕмунти гъӕумӕ.
Тоггинтӕ дӕр Барӕси фӕрци бафедудтонцӕ. Уой фӕсте ба Барӕс ӕ хӕдзари ӕ фурт Геуӕргий фӕййервӕзуни туххӕй устур кувд искодта. Еци кувди адӕм фӕммийнасӕ кодтонцӕ, Барӕс ба адӕми цӕсти никкидӕр фӕккадгиндӕр ӕй.
(Гӕвдунти муггаги равзурди цубур истори ӕма муггаги адӕми царди хабӕрттӕ финст ӕрцудӕнцӕ раздӕри ахургӕнӕг, Алагири горӕти цӕрӕг 74-анздзуд Гӕвдунти Геуӕргий фурт Александри таурӕхътӕмӕ гӕсгӕ 1991 анзи).

Гӕбутӕ, Хъаратӕ, Хъулатӕ ӕма Себеттӕ.
Муггӕгти фиццаг фиддӕлтӕ Гӕбу, Хъара, Хъула, Себет, Хне ӕма Сали адтӕнцӕ ӕнсувӕртӕ, сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Уӕллагири коми фӕззиндтӕнцӕ уӕлдӕр ранимад муггӕгтӕ.
Етӕ Дагоми гъӕуи цӕргӕй, фӕстагмӕ исберӕ ’нцӕ, ӕма син уоми зӕнхитӕ нӕбал фагӕ кодтонцӕ, уомӕ гӕсгӕ ба си амал кӕмӕн фӕууидӕ, етӕ зӕнхагор цудӕнцӕ ӕндӕр рауӕнтӕмӕ дӕр.
Еу уӕхӕни Гӕбутӕ, Хъаратӕ, Хъулатӕ ӕма Себетти муггӕгтӕй Дагоми гъӕуӕй фӕйнӕ лӕги рандӕ ’й Дигори коммӕ ӕма ӕрцардӕнцӕ Лезгори гъӕуи.
Феппайуйнаг. Аци ’нсувӕрти цард Лезгори гъӕуи куд адтӕй, уой туххӕй ба финст ӕрцудӕй раздӕр, аци ӕрмӕги Лезгори гъӕуи муггӕгги туххӕй ку финстан, уӕд.
Муггӕгтӕй Уӕллагири коми Дагоми гъӕуи цӕргӕ ка байзадӕй, уонӕй дӕр сӕ еуетӕ фӕллигъдӕнцӕ Дигори коммӕ: Гӕбути Бий ӕма Хъарати ӕртӕ ӕнсувӕри Бабиц, Бадзи ӕма Дзидзи ӕрцардӕнцӕ Къӕмунти гъӕуи, Хъулати Бузар ба – Дунти гъӕуи.
Нур ба, Уӕллагкоми зилдмӕ Дагоми гъӕуӕй ка ’рбалигъдӕй, еци муггӕгти туххӕй лӕмбунӕгдӕрӕй.
Гӕбутӕ. Гӕбути муггаг куд фӕззиндтӕй Дигоргоми Къӕмунти гъӕуи, уой туххӕй ниууагъта финститӕ «Бӕласӕ» («Древо») ӕ рамӕлӕти фӕсте раздӕри ахургӕнӕг ӕма Къӕмунти гъӕуи раздӕри цӕрӕг Гӕбути Алексеййи фурт Гаврил (Галаси).
Еци финститӕмӕ гӕсгӕ, Къӕмунти Гӕбутӕн сӕ фиццаг фидӕ Бий Дигори коммӕ ӕрбалигъдӕй Уӕллагири комӕй, Дагомӕй. Бий ӕхецӕн цӕрӕнбунат равзурста Къӕмунти гъӕу. Ами Гӕбуй-фурт уосӕ ракурдта Дзусти кизги, ӕма ин фӕззиндтӕй цӕуӕт.
Биййӕн Дзусонӕй исӕнтӕстӕй ӕртӕ фурти: Гадо, Газий ӕма Абисал (Биса); Гадойӕн Мӕрзойти кизгӕй исӕнтӕстӕй дууӕ фурти: Алексей ӕма Тӕтӕри.
Газиййӕн ба адтӕй дууӕ уоси, ӕ фиццаг уосӕ адтӕй Гугкати кизгӕ, ӕма ин уомӕй исӕнтӕстӕй еунӕг фурт Мисост, ӕ дуккаг уосӕ ба адтӕй Агкати кизгӕ, уомӕй дӕр ин адтӕй еунӕг фурт Инус.
Биййи ӕртиккаг фурт Абисалӕн (Бисайӕн) Гуссаути кизгӕй исӕнтӕстӕй дууӕ кизги ӕма еунӕг фурт Тӕппий.
Гадой хестӕр фурт Алексеййӕн ӕ уосӕ адтӕй Бекмӕрзти кизгӕ – Госа, ӕма син исӕнтӕстӕй фурт Гаврил (Галаси). Алексеййи ӕнсувӕр Тӕтӕри ба адтӕй Езети сиахс, ӕ уосӕ – Гуӕдзӕ.
Етӕ сӕхуӕдтӕ, уӕдта уони фӕлтӕртӕ фӕстагмӕ исберӕ ’нцӕ, ӕма си амал кӕмӕн фӕууидӕ, етӕ сӕ цӕрӕнбунӕттӕ Къӕмунти гъӕуӕй ӕййивтонцӕ хуӕздӕр рауӕнтӕмӕ – будури гъӕутӕмӕ. Абони ба цӕрунцӕ нӕ Иристони гъӕутӕ ӕма горӕтти. Уонӕн сӕ фиццаг фидӕ ба адтӕй, Уӕллагири комӕй Къӕмунтӕмӕ ка ’рбалигъдӕй, еци лӕг – Гӕбути Бий.
Гӕбути Абисали фурттӕ адтӕнцӕ Сафа ӕма Пити, Сафай фурттӕ ба ӕнцӕ Васили ӕма Лади. Цардӕнцӕ фиццаг Къӕмунти гъӕуи, уой фӕсте ба ралигъдӕнцӕ Сурх-Дигорӕмӕ.
Гӕбути Васили, Къӕмунти гъӕуи цӕргӕй, цӕмӕдӕр гӕсгӕ ӕ муггаги ном раййивта Гибилти муггагӕй, ӕма ӕрӕгийӕй фӕстӕмӕ Васили ӕхуӕдӕг, е ’нсувӕр Лади ӕма сӕ хуӕрӕ, уӕдта ӕнсувӕртӕн сӕ цӕуӕт ӕма уони цӕуӕт дӕр хӕссунцӕ Гибилти муггаги ном. Гӕбути муггагӕй ма Уӕллагири коми исӕнтӕстӕй Дзидзойти муггаг дӕр. Дзидзойтӕ Гӕбутӕй куд равзурдӕнцӕ, уой ба исбӕрӕг кодтан, Уӕхъӕци гъӕуи муггӕгти туххӕй ку финстан, уӕд.
Хъаратӕ. Сӕ муггаг куд фӕззиндтӕй Дигори коми Къӕмунти гъӕуи, уой туххӕй Хъарати хестӕртӕ дзорунцӕ уӕхӕн хабар, зӕгъгӕ, раги кӕддӕр Уӕллагири коми, Дагоми, Хъарати Бабицо кедӕр хӕццӕ фӕттоггин ӕй, уомӕ гӕсгӕ ба ин ӕ дууӕ хестӕр ӕнсувӕрей хӕццӕ уордигӕй ледзгӕ ’рцудӕй. Ӕнсувӕртӕ Бӕдзи, Дзиддзи ӕма Бабицо Дагомӕй ралигъдӕнцӕ Дигори коммӕ ӕма ӕрцардӕнцӕ Къӕмунти гъӕуи. Бабицойӕн ӕ уосӕ байзадӕй цӕргӕ Дагоми, адтӕй ӕнӕуодбарӕ. Райгурдӕй ин фурт ӕма ’й ӕнӕ фидӕй ӕхуӕдӕг исгъонбӕл кодта. Биццеу лӕхъуӕн-лӕг иссӕй. Мадӕ, ӕвӕдзи, фуртӕн ӕ фидӕ Бабицой хабӕрттӕ фӕккодта. Балӕдӕрдтӕй, мӕрдгинтӕ Бабицой марунмӕ ке агорунцӕ, уӕдта, ӕхецӕн дӕр уоми цӕрун тӕссаг ке ’й, уой.
Еу уӕхӕни биццеу рацудӕй Дигори коммӕ ӕ фиди агор, ӕма ’й иссердта цӕргӕ ӕ фиди ’нсувӕрти хӕццӕ Къӕмунти гъӕуи. Бабицо ӕ фуртӕй ку фегъуста, мӕрдгинтӕ ’й ке агорунцӕ марунмӕ, уой, уӕд е ’нсувӕртӕй барӕ ракурдта Къӕмунтӕй ӕндӕр рауӕнмӕ фӕлледзун.
Ӕма ӕ фурти хӕццӕ фӕллигъдӕй Донифарси зилдмӕ, уоми ба ӕрцардӕнцӕ Лезгори гъӕуи. Еци гъӕуи сӕ цард идарддӕр куд адтӕй, уой ба финстан раздӕр аци ӕрмӕги.
Ӕ дууӕ хестӕр ӕнсувӕри Бадзи ӕма Дзиддзийӕн Къӕмунти гъӕуи исӕнтӕстӕй цӕуӕт – фурттӕ. Бадзийӕн – Мӕхӕмӕт, уомӕн ба – ӕртӕ фурти: Аликси, Бабу ӕма Дзахо; Дзиддзийӕн – Гӕбиза, Темурхъан ӕма Саукуй; Саукуййӕн ба – Бӕбпи ӕма Бицо. Нӕ республики Сӕйраг архиви Къӕмунти гъӕуи цӕргути «Бийнонти номхигъдти» хӕццӕ финст ӕнцӕ Хъарати бийнонти хецӕуттӕ.
1886-аг анзи конд номхигъдти: Мӕхӕмӕт, Сабан, Айдарухъ ӕма Елбиздухъ – Бадзий фурттӕ, уӕдта Мӕрзабег – Саукуййи фурт.
1913 анзи конд номхигъдти ба: Бицо – Савелий фурт ӕма Алексей – Мӕхӕмӕти фурт.
Аци ’нсувӕртӕн дӕр Къӕмунти гъӕуи адтӕй бийнонтӕ – фурттӕ ӕма кизгуттӕ, фал нин уони нӕмттӕ ба зӕгъӕг нӕ фӕцӕй, ке бафарстан, етӕ ба сӕ нӕ зонунцӕ. Еци цӕуӕт фӕстагмӕ Къӕмунти гъӕуи нимӕдзӕй исберӕ ’нцӕ, сӕ цард фӕллӕгъуз ӕй, ӕма си амал кӕмӕн уидӕ, етӕ лигъдӕнцӕ будури гъӕутӕмӕ (сӕ фулдӕр Лескени гъӕумӕ), уӕдта нӕ республики горӕттӕмӕ. Къӕмунти гъӕуи ба ма абони дӕр Хъарати муггагӕй цӕруй еунӕг хӕдзарӕ.
(Хъарати муггаги фӕззинд Къӕмунти гъӕуи, сӕ равзурди цубур истори таурӕхъгӕнӕг – Сурх-Дигори гъӕуккаг Хъарати Фидар фегъуста ӕ фидӕ Бицойӕй, е ба хабӕрттӕ фегъуста ӕ фидӕ Саукудзӕй).

Хъулати мугтаги туххӕй ба радзордзинан фӕстагдӕр, Дунти гъӕуи цӕргути хабӕрттӕ ку финсӕн, уӕд.
Гъӕргинтӕ. Муггаг исӕнтӕстӕй Ос-Бӕгъатӕри фурти фурт Цъӕхили къабазӕй, цардӕнцӕ Уӕллагири коми, Уӕллаг Мизури сӕри, Ксурти гъӕуи. Хӕстӕг ӕрвадтӕлтӕбӕл сӕхецӕн нимайунцӕ Габистӕ, Бутатӕ ӕма Сӕлбити муггӕгти.
Дигори коммӕ, Гӕлиати зилдмӕ кутемӕй ӕрбафтудӕнцӕ, уой туххӕй ба ес дууӕ таурӕхъи:
Фиццаг. Гъӕргинтӕй ӕртӕ ӕнсувӕри: Думон-Басил, Къӕмунон-Басил ӕма Гӕлӕуон-Гӕуис ӕрбацудӕнцӕ раги кӕддӕр Уӕллагири комӕй Дигори коммӕ цӕрунмӕ ӕма ӕрцардӕнцӕ Уӕллагкоми зилди гъӕути: Думон-Басил – Дунти гъӕуи, Къӕмунон-Басил – Къӕмунти гъӕуи ӕма Гӕлӕуон-Гӕуис ба – Гӕлиати гъӕуи. Гъӕутӕн дӕр, дан, уони нӕмттӕ лӕвӕрд ӕрцудӕй. Ӕнсувӕртӕ аци гъӕути уоститӕ ракурдтонцӕ, ӕма уони цӕуӕтӕй Гъӕргинти муггаг Уӕллагкоми гъӕути нийвулдӕй (устур муггаг иссӕй).
Дуккаг таурӕхъ. Гъӕргинти муггаги фиццаг фидӕ Хъазӕн Уӕллагири коми Ксурти гъӕуи адтӕй фурт Хъазгерий. Хъазгерий, дан, сӕ гъӕуи кедӕр хӕццӕ фӕттоггин ӕй, рамардта лӕг, уомӕ гӕсгӕ ба ин гъӕуӕй ледзгӕ ӕрцудӕй, тарстӕй рамарунӕй мард лӕги хӕстӕгутӕй. Уони тасӕй ӕхе римахста Ири кӕмттӕ ӕма гъӕути.
Фӕстагмӕ Хъазгерий фӕййабӕрег ӕй. Адӕм ибӕл зар дӕр искодтонцӕ.
Мӕрдгинти хӕстӕгутӕ Хъазгериййи агурдтонцӕ Хори коми дӕр ӕма, дан, уордигӕй дӕр фӕллигъдӕй Зилахармӕ (Тамискмӕ хӕстӕг гъӕумӕ). Зилахарӕй дӕр ин ледзгӕ ӕрцудӕй, ӕма аци хатт ба фӕллигъдӕй Дигори коммӕ, Къӕмунти гъӕумӕ. Аци гъӕуи Гъӕргинти Хъазгерий ӕдасӕй ӕрцардӕй, абӕреги куст нӕбал кодта, гъӕуи иссӕй бундорон цӕрӕг.
Хъазгерий Къӕмунти гъӕуи уосӕ ракурдта, ӕма ин еци уосӕй исӕнтӕстӕй ӕртӕ фурти: Гулух, Дзиго ӕма Дзанболат.
Гулухӕн Байхъулти кизгӕй исӕнтӕстӕй дууӕ фурти: Тумугъ ӕма Гӕндил. Тумугъӕн ба – ӕртӕ фурти: Хадзиомар, Уане ӕма Аким ( рамардӕй ӕригонӕй). Гӕндилӕн ба адтӕй дууӕ фурти: Дзимон (Семен) ӕма Мартъи.
Хъазгериййи дуккаг фурт Дзигой уосӕ адтӕй Гудати кизгӕ, ӕма син исӕнтӕстӕй ӕртӕ фурти: Бидо, Мути ӕма Уза.
Дзигой хестӕр фурт Бидойӕн цӕуӕт не ’сӕнтӕстӕй, Мутийӕн ба адтӕй дууӕ фурти: Гӕбула ӕма Габиц. Узай фурттӕ ба адтӕнцӕ Алихан ӕма Додтий.
Хъазгериййи кӕстӕр фурт Дзанболатӕн ба Бозурти кизгӕй исӕнтӕстӕй еунӕг фурт Джеде (Геде), уомӕн ба фондз фурти: Хъасболат, Габле, Сандир, Захар ӕма Аврам.
Хъазгериййи фуртти фурттӕн дӕр ӕнтӕстӕй цӕуӕт ӕма цӕуӕти цӕуӕт – фурттӕ ӕма кизгуттӕ.
Къӕмунти гъӕуи цӕргӕй, Гъӕргинти адӕм фӕстагмӕ нимӕдзӕй исберӕ ’нцӕ, сӕ цард унгӕг кӕнун байдӕдта, нӕбал син фагӕ кодтонцӕ муггаги еумӕйаг зӕнхитӕ, уомӕ гӕсгӕ ба си амал кӕмӕн фӕууидӕ, етӕ сӕ цӕрӕн бунӕттӕ Къӕмунти гъӕуӕй ӕййивтонцӕ будури гъӕутӕмӕ. Хуӕнхти цӕргутӕн будурмӕ ледзуни барӕ лӕвӕрд ку ’рцудӕй, уӕд ефстӕгтӕй уӕлдай, Гъӕргинти адӕм Къӕмунти гъӕуӕй фӕллигъдӕнцӕ: Дзигой аул 1920 анзи – Синдзигъӕумӕ; Дзанболати аул ба 1930–1934 ӕнзти – Сурх-Дигорӕмӕ. Тумугъи цӕуӕт ба 1944 анзи фиццаг фӕллигъдӕнцӕ Мӕхъӕли зӕнхитӕмӕ, 1956 анзи ба Мӕхъӕлӕй фӕстӕмӕ исӕздагъдӕнцӕ Цӕгат Иристонмӕ ӕма бундоронӕй ӕрцардӕнцӕ Алагири горӕти.
Сӕ райгурӕн Къӕмунти гъӕуи ба ма абони дӕр Гъӕргинти муггагӕй цӕрунцӕ еу бийнонтӕ.
(Гъӕргинти муггаги равзурди цубур истори финст ӕрцудӕй Алагири горӕти цӕрӕг 63-анздзуд Гъӕргинти Уаней фурт Афаййи таурӕхъмӕ гӕсгӕ 1991 анзи).

Дзабайтӕ. Сурх-Дигори гъӕуи цӕрӕг 78-анздзуд Дзабайти Никъалай фурт Михал сӕ муггаги равзурди туххӕй радзурдта уӕхӕн хабар, зӕгъгӕ, сӕ хестӕртӕй куд игъосгӕ ’рцудӕй, уомӕ гӕсгӕ сӕ муггаги фиццаг фидӕ Дзабай Къӕмунти гъӕумӕ ӕрбафтудӕй хуӕздӕр цардагор Туалти комӕй (Туалгомӕй).
Къӕмунти гъӕуи Дзабай бийнонти гъуддаг бакодта, ӕ муггаг ӕхе номбӕл искодта ӕма бундорон цӕрӕг иссӕй еци гъӕуи. Исӕнтӕстӕй ин цӕуӕт. Уонӕй сӕ еу хундтӕй Бӕза, уой фурт ба – Майрӕн. Майрӕн фӕстагдӕр ӕ муггаг искодта ӕ фидӕ Бӕзай номбӕл, ӕма уотемӕй Къӕмунти гъӕуи фӕззиндтӕй Бӕзати муггаг дӕр. Бӕзати муггаги адӕм уой фӕсте Къӕмунти гъӕуи берӕ рӕстӕг нӕбал фӕццардӕнцӕ, фӕллигъдӕнцӕ будури гъӕутӕмӕ. Нур, дан, абони Киристонгъӕуи Бӕзати муггагӕй кадӕр цӕруй, етӕ ӕнцӕ Къӕмунти гъӕуккаг Дзабайти Дзабаййи фурт Бӕзай байзайӕггӕгтӕ.
Дзабайти Дзабаййӕн ӕхецӕн ка исӕнтӕстӕй Къӕмунти гъӕуи, уони цӕуӕт ба адтӕнцӕ: Дзицци ӕма уой фурт Голой; Дзӕхсӕр ӕма ӕ фурт Дигорухъ; Цибир, уомӕн адтӕй дууӕ фурти: Бӕбӕ ӕма Бибо. Бибой фурттӕ адтӕнцӕ Шамиль ӕма Васили; Бӕбӕйӕн ба исӕнтӕстӕй еунӕг фурт Урусхан.
Таурӕхъгӕнӕг Михал раст ке дзоруй Дзабайти адӕми туххӕй, уомӕн бӕрӕггӕнӕнӕн бӕззунцӕ нӕ республики Сӕйраг архиви финститӕ. Уоми 1886 ӕма 1913 ӕнзти Къӕмунти гъӕуи цӕргути ӕрфинстити бӕрӕггӕнӕнти финст ӕнцӕ Дзабайти муггагӕй сӕ фулдӕретӕ. 1886-аг анзи си цардӕнцӕ Цӕппой цуппар фурти: Хъудайнат, Давид, Кудзий ӕма Сослан, уӕдта Голой – Дзицций фурт, Дигорухъ – Дзӕрӕхи фурт, Бибо – Цибири фурт ӕма Алексей – Хъубадий фурт.
1913 анзи ӕрфинсти бӕрӕггӕнӕнтӕмӕ гӕсгӕ ба, Дзабайти муггагӕй Къӕмунти гъӕуи цардӕнцӕ: Саввӕ (Семен) – Василий фурт, Николай – Урустани фурт ӕма Илиа (Бӕбу) – Сослани фурт, Бӕбуй бийнонти нимӕдзӕ адтӕй 33 адӕймаги).
Уӕлдӕр ранимад Дзабайти муггаги адӕмӕн Къӕмунти гъӕуи ӕнтӕстӕй цӕуӕт ӕма цӕуӕти цӕуӕт. Фӕстагмӕ исберӕ ’нцӕ ӕма фӕйнӕ рӕстӕгеми фӕллигъдӕнцӕ будури гъӕутӕмӕ: Уорсдонмӕ, Салигуӕрдӕнмӕ (нури Алагири горӕтмӕ) ӕма ма ӕндӕр гъӕутӕ ӕма горӕттӕмӕ Иристони.
(Дзабайти Михали таурӕхъ сӕ муггаги равзурди туххӕй финст ӕрцудӕй 1991 анзи Сурх-Дигори гъӕуи).

Дзидзойтӕ. Аци муггаг куд равзурдӕй, уӕдта куд фӕззиндтӕй Дигори коми, уой туххӕй аци ’рмӕги раздӕр финстан Уӕхъӕци гъӕуи муггӕгти хӕццӕ.
Дзидзойти муггагӕй еу аул Уӕхъӕци гъӕуӕй фӕллигъдӕнцӕ Къӕмунтӕмӕ ӕма си ӕрцардӕнцӕ бундоронӕй. Уотемӕй Къӕмунти гъӕуи дӕр фӕззиндтӕй Дзидзойти муггаг.
Муггаги адӕм 1886-аг анзи Къӕмунти нӕма цардӕнцӕ (гъӕуи цӕргути ӕрфинстмӕ нӕ бахаудтӕнцӕ), фал бахаудтӕнцӕ 1913-аг анзи ӕрфинстмӕ. Е бӕрӕг кӕнуй уой, ӕма Дзидзойти адӕм Уӕхъӕцӕй Къӕмунти гьӕумӕ 1886 анзи фӕсте ке ислигъдӕнцӕ (1913-ан анзи размӕ) еци гъуддаг.
1913-аг анзи ӕрфинсти бӕрӕггӕнӕнтӕмӕ гӕсгӕ, Дзидзойти муггагӕй Къӕмунти гьӕуи сӕ бийнонти хӕццӕ цардӕнцӕ Дзидзойти Тъӕип (Геуӕрги) Василий фурт ӕма Геуӕргий фурт Давид (Сафа).
Дзидзойти муггагӕй рагӕй фӕстӕмӕ дӕр Къӕмунти гъӕуи цӕрӕг нӕбал адтӕй, етӕ дӕр Октябри революций фӕсте фӕллигъдӕнцӕ Уӕхъӕци гъӕумӕ, уордигӕй ба – Кӕлухмӕ, Дур-Дурмӕ ӕма ма ӕндӕр рауӕнтӕмӕ.
(Дзидзойти муггаги равзурди хабӕрттӕ финст ӕрцудӕнцӕ Дзӕуӕгигьӕуи горӕти цӕрӕг, Дзидзойти Дзихӕни кизгӕ Малити Сонай таурӕхъмӕ гӕсгӕ, Сона ба таурӕхъ фегъуста ӕ фиди ’нсувӕр Дзидзойти Гӕлӕуӕй).

Тобойтӕ, Битъӕтӕ, Дзилихтӕ, Дзоддзойтӕ, Дзӕукъатӕ ӕма Болӕттӕ. Рагон таурӕхътӕмӕ гӕсгӕ, Тобой ӕма Дзоддзо адтӕнцӕ ӕнсувӕртӕ, цардӕнцӕ раги кӕддӕр Уӕллагири коми, Мизурмӕ хӕстӕг Къурупи гъӕуи. Аци дууӕ ’нсувӕремӕн сӕ муггаг кӕмӕй адтӕй, уӕдта сӕ фидӕ ка адтӕй, уони неке зонуй.
Тобой ӕма Дзоддзо сӕ фидӕй ку рахецӕн ӕнцӕ, уӕд сӕхуӕдтӕ бийнонти хецӕуттӕ иссӕнцӕ ӕма сӕ муггӕгтӕ сӕхе нӕмттӕбӕл искодтонцӕ. Уотемӕй Уӕллагири коми Къурупи гъӕуи фӕззиндтӕнцӕ Тобойтӕ ӕма Дзоддзойти муггӕгтӕ.
Дзилихтӕ, Болӕттӕ, Битъӕтӕ ӕма Дзӕукъати муггӕгтӕ ба равзурдӕнцӕ фӕстагдӕр Тобойти муггагӕй, сӕ фулдӕр – Дигори коми.
Тобойти муггаги равзурди фӕдбӕл ма ес ӕндӕр таурӕхъ дӕр. Еци таурӕхъмӕ гӕсгӕ ба, Тобойти муггаг исӕнтӕстӕй Дигори коми Къӕмунти гъӕуи. Таурӕхъ мухургонд ӕрцудӕй финсӕг Джиккайти Шамили арӕзт киунуги. 
Къӕмунти гъӕуи Тобой ӕма ӕ фурт Гог исдастонцӕ устур тугъдон ӕма цӕруни мӕсуг ӕма си цардӕнцӕ. (Мӕсуги ма фӕстагдӕр, мах ӕноси, цардӕнцӕ Дзилихти муггаг). Тобоййи-фурт Гогӕн исӕнтӕстӕй фурт Бӕта, уомӕн ба Ногий ӕма уотӕ идарддӕр.
Дууӕ таурӕхъемӕй кӕци растдӕр ӕй, е ба абони зин базонӕн ӕй. Фал таурӕхъгӕнгутӕ (Дзилихти Барис ӕма Хъазибег) фиццаг таурӕхъ нимайунцӕ растдӕрбӕл, уомӕ гӕсгӕ ба мах дӕр фиццаг таурӕхъ кӕронмӕ кӕндзинан. Тобойти Беккерӕн Къӕмунти гъӕуи исӕнтӕстӕй дууӕ фурти: Дзилих ӕма Болӕт, фал, уонӕн дӕр ӕма Тобойти Битъӕ ӕма Дзӕукъайӕн сӕ фиццаг цӕуӕт катӕ адтӕнцӕ, уой ба некебал зонуй. Еци рӕстӕги, дан, гъӕути цӕргутӕбӕл ӕрцудӕй берӕ цаутӕ. Адтӕй халери нез дӕр, ӕма си рамардӕй берӕ адӕм. Ӕгасӕй ма ка байзадӕй, уони цӕуӕт, кенӕ ба цӕуӕти цӕуӕти нӕмттӕ исфинстан 1886-аг ӕма 1913-аг ӕнзти ӕрфинстити бӕрӕггӕнӕнтӕмӕ гӕсгӕ.
1886 анзи ӕрфинсти бӕрӕггӕнӕнтӕмӕ гӕсгӕ, ранимад муггӕгтӕй Къӕмунти гъӕуи цардӕнцӕ:
– Дзилихти муггагӕй: Хъайтухъ, Налухъ ’ма Хъургъохъ – Бӕзай фурттӕ, уӕдта Геуӕрги – Басили фурт;
– Болӕтти муггагӕй еци анз хецӕнӕй неке цардӕй, цардӕнцӕ Дзилихти хӕццӕ;
– Дзӕукъатӕй: Аза – Дзӕрӕхмӕти фурт ӕма Мӕрзабег – Дзӕукъай фурт. Финст ба ӕнцӕ Тобойти муггагбӕл;
– Битъӕти муггагӕй ба си финст некема адтӕй, нӕма рахецӕн ӕнцӕ Тобойти муггагӕй.
1913-аг анзи ӕрфинсти бӕрӕггӕнӕнтӕмӕ гӕсгӕ ба, ранимад муггӕгтӕй Къӕмунти гъӕуи цардӕнцӕ:
– Дзилихти муггагӕй – Уӕппи (Илас) Налухъи фурт;
– Болӕтти муггагӕй – Давид (Дола) Гадой фурт, Исай (Бабу) ӕма Госа Тотиййи фурттӕ;
– Тобойтӕй– Стефан (Мӕрзабег) Дзӕукъай фурт ӕма Цицей (ӕ фиди ном финст нӕй);
– Битъӕтӕй – Гаврил (Гадо) Бадой фурт;
– Дзӕукъатӕй – муггагӕй номхигъдти финст неке рӕиндтӕй, 1913-аг анзи агъонмӕ Къӕмунти гъӕуӕй фӕллигъдӕнцӕ будурмӕ, кенӕ ба сӕ муггаг ӕййивд ӕрцудӕй.
Куд исбӕрӕг кодтан, уотемӕй ранимад муггӕгтӕн 1886 ӕма 1913 ӕнзти сӕ фиццаг цӕргутӕ ӕрфинстити бӕрӕггӕнӕнтӕмӕ гӕсгӕ адтӕнцӕ, уӕлдӕр ке кой ракодтан, етӕ. Уонӕн си алкӕмӕндӕр адтӕй цӕуӕт, бийнонтӕ, фал сӕ бийнонти нӕмттӕ ӕма сӕ нимӕдзӕ ба «Бийнонти номхигъдти» финст нӕ разиндтӕнцӕ, ӕма сӕ мах дӕр нӕ базудтан.
Муггӕгти адӕм берӕ рӕстӕгути фӕццардӕнцӕ Къӕмунти гъӕуи, уӕдта син равгӕ ку фӕцӕй, уӕд фӕйнӕ рӕстӕгеми (сӕ еуетӕ раздӕр, иннетӕ ба фӕстагдӕр) фӕллигъдӕнцӕ будури гъӕутӕ ӕма горӕттӕмӕ.
Дзилихти муггаги фӕдбӕл ма дзорунцӕ дууӕ таурӕхъи. Дзилихти муггагмӕ халери незӕй Къӕмунти гъӕуи нӕлгоймаг нӕбал байзадӕй, рамардӕнцӕ. Байзадӕй ма муггагмӕ ӕгасӕй еу ӕригон силгоймаг ӕнӕуодбарӕй, сӕ киндзӕ, Гӕвдунти кизгӕ (ӕ лӕг Дзилихти Бапбий рамардӕй халери незӕй). Гӕвдинонӕн ӕ афонӕ ку ’рхъӕрттӕй, уӕд ин исӕнтӕстӕй фурт Бӕза. Сӕ киндзӕ Гӕвдинони фӕрци сӕ муггаг не ’сӕскъудӕй, уой фӕсте Бӕзай цӕуӕт муггаги исберӕ ’нцӕ. Бӕза ба нимад ӕрцудӕй Дзилихти берӕ фӕлтӕртӕн сӕ фиццаг фидӕбӕл (халери фӕсте).
Иннӕ таурӕхъмӕ гӕсгӕ ба, дан, Дзилихти муггагӕй еу ӕригон лӕхъуӕн-лӕг Уӕллагкоми зилди кедӕр хӕццӕ фӕттоггин ӕй ӕма мард лӕги хӕстӕгути тасӕй фӕллигъдӕй Гурдзимӕ ӕма уоми кӕмидӕр ӕрцардӕй. Кӕми цардӕй, уой ин неке зудта, фал ӕй фӕстагдӕр ба базудтонцӕ, цардӕй Марниулий станцӕй 80 километри идарддӕр еу гъӕуи. Еци гъӕуи цӕрунцӕ Дзилихти муггагӕй берӕ хӕдзӕрттӕ, атӕ дан, исӕнтӕстӕнцӕ, Уӕллагкомӕй Дзилихи-фурттӕй Гурдзимӕ кӕци ӕнсувӕр фӕллигъдӕй, уони номмӕ гӕсгӕ. Гурдзий Марниулий станцӕмӕ хӕстӕг Дзилихти муггагӕй берӕ адӕм ке цӕруй, еци гъуддаг исбӕрӕг кодта Дзилихти Барис Созурухъой фурт, 1957 анзи ӕфсади службӕ ку кодта, уӕд.
Нур ба, Дзилихти Бӕзай фӕдбӕл ци таурӕхъ байзадӕй, уой туххӕй. Аст анзи йбӕл ку исӕнхӕст ӕй, уӕд ӕй ӕ мадӕ Гӕвдинон енцеги номбӕл равардта Баделиатӕмӕ. Ӕригон биццеу Баделиатӕмӕ ӕнцон цард нӕ кодта, алли зин куст дӕр ин кӕнун кодтонцӕ: кӕми фонси хӕццӕ, кӕми ба – будури куст; енцег нӕ, фал ихуӕрсти куст кодта Баделиатӕмӕ. Еци куститӕ, уӕдта и лӕгъуз цардӕй ӕригон Бӕза бафӕлладӕй, нӕбал фӕразта идарддӕр косун ӕма, ӕ енцеги рӕстӕг кӕронмӕ нӕма ’рхӕццӕ ’й, уотемӕй ӕ мадӕн лигъстӕ кӕнун райдӕдта, цӕмӕй ӕй Баделиатӕй ракурдтайдӕ, уой туххӕй. Ракурдта, фал ин ӕ кустмӕ ба Баделиатӕ неци равардтонцӕ. Бӕза сӕхемӕ рандӕ ’й, маст ба ӕ зӕрдӕбӕл бадардта. Райевгъудӕй еу къуар анзи, ислӕг ӕй, хуарз лӕг си рауадӕй. Еу уӕхӕни Баделиатӕй ӕ енцеги (ихуӕрсти) мизд туххӕй барӕмугъта, сӕ устур фусти къуар син ӕртӕ хаййи фӕккодта ӕма си еу хай ӕхецӕн ӕ хӕдзарӕмӕ ӕрбатардта. Баделиатӕ ба сӕ фӕстӕмӕ райсун нӕбал бандиудтонцӕ.
Бӕзайӕн ӕ мадӕ Гӕвдинон ку рамардӕй, уӕд Баделиатӕ дӕр ӕрцудӕнцӕ мардмӕ, Бӕза сӕ хисти бадун кодта адӕми хӕццӕ еумӕйаг фингӕбӕл, фал еци гъуддаг уони зӕрдӕмӕ нӕ бацудӕй: уотӕ ахур нӕ адтӕнцӕ, хецӕнӕй гъӕуама исбайдтайуонцӕ. Баделиати адӕм хилӕ кӕнун райдӕдтонцӕ ӕ хӕццӕ. Бӕза, дан, уӕд фӕдздзурдта еугур хисти адӕммӕ, ӕма еумӕ исунаффӕ кодтонцӕ: «Хъодигонд ӕрцӕуӕд, абонӕй фӕстӕмӕ Баделиати адӕмӕн хецӕн ӕгъдау лӕвӕрд мабал цӕуӕд». Уӕдӕй фӕстӕмӕ Уӕллагкоми адӕм еци хъодий унаффӕ ӕнхӕст кодтонцӕ, Баделиатӕн хецӕн ӕгъдау нӕбал лӕвардтонцӕ хисти дӕр ӕма кувди дӕр, сӕ фӕткӕ син фехалдтонцӕ.
Бӕза дууӕ хатти фӕссурдта Уӕллагкоми гъӕутӕй Кӕсӕги тухгӕнгути. Етӕ, дан, гъӕумӕ ку ’рбахъӕртиуонцӕ, уӕд син Бӕза ба сӕ турусай гъӕдӕ идардӕй фехсидӕ топпӕй ӕма ’й ракъуӕридӕ, ӕма, дан, уой адӕбӕл Кӕсӕги тухгӕнгутӕ нӕбал ӕндиудтонцӕ цӕун Уӕллагкоми гъӕутӕмӕ.
Бӕза адтӕй ӕ рӕстӕги кадгин лӕг Дигори коми.
(Тобойтӕ, Битъӕтӕ, Дзӕукъатӕ ӕма Болӕтти муггӕгти равзурди цубур историтӕ финст ӕрцудӕнцӕ 1991 анзи ахургӕндтӕ Дзилихти Александри фурт Хъазибеги ӕма Созурухъой фурт Бариси таурӕхътӕмӕ гӕсгӕ Дзӕуӕгигъӕуи).

Легкойтӕ. Легкойти муггаг, дан, равзурдӕй Ӕлборти муггагӕй, цардӕнцӕ Луари гъӕуи, Уӕллагири коми. Исӕнтӕстӕнцӕ Сидамонти къабазӕй. Ӕлбори фурт Луарӕн исӕнтӕстӕй цуппар фурти: Легко, Беса, Къидзӕ ӕма Цого. Ӕнсувӕртӕй кадӕр сӕ гъӕуи кедӕр хӕццӕ фӕттоггин ӕй, ӕма уомӕ гӕсгӕ уордигӕй фӕллигъдӕнцӕ фӕйнӕ рауӕнемӕ. Легко фӕллигъдӕй Дигори коммӕ ӕма ӕрцардӕй Къӕмунти гъӕуи. Ами уосӕ ракурдта ӕма бийнонти хецау иссӕй. Фӕззиндтӕй ин цӕуӕт, фал, еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони ба некебал гъуди кӕнуй. Нӕ республики Сӕйраг архиви 1886 анзи Къӕмунти цӕргути ӕрфинстити бӕрӕггӕнӕнтӕмӕ гӕсгӕ, Къӕмунти гъӕуи цардӕнцӕ Легкойти муггагӕй дууӕ лӕги: Легкойти Гӕуиси фурт Дафа – 34-анздзуд ӕма Легкойти Цӕппой фурт Бице – 45-анздзуд. Ӕнгъӕл ан уотӕ, ӕма Гӕуис ӕма Цӕппо адтайуонцӕ ӕрбаледзӕг Легкой байзайӕггӕгтӕ.
1913-аг анзи ӕрфинсти бӕрӕггӕнӕнтӕмӕ гӕсгӕ ба, Легкойти муггагӕй цардӕнцӕ Къӕмунти гъӕуи: Легкойти Цӕппой фурт Бицо (Борис) – 73-анздзуд (ӕ бийнонти нимӕдзӕ адтӕй 18 адӕймаги); Легкойти Дауити фурт Петур – 37-анздзуд (уой бийнонтӕ ба адтӕнцӕ 19 адӕймаги).
Бицо ӕма Петурӕй ка исӕнтӕстӕй, етӕ ба адтӕнцӕ: Гаврил (Габе) ӕма Габо, уӕдта, уони фиди ’нсувӕртӕй ка исӕнтӕстӕй, етӕ – Урусхан ӕма Микъала.
Гаврилӕн исӕнтӕстӕй дууӕ фурти: Петур ӕма Уане (Уане Америки рамардӕй). Петурӕн ба Мӕрзати кизгӕй исӕнтӕстӕй дууӕ фурти: Виктор ӕма Барис.
Гаврили (Габей) ӕнсувӕр Габойӕн ба адтӕй дууӕ уоси. Фиццаг уосӕй ин исӕнтӕстӕй дууӕ фурти: Фидар ӕма Харитъон, ӕ дуккаг уосӕй ба – дууӕ фаззон биццеуи: Николай, фӕсномугӕй Сауи, иннӕ ба – Цъӕх.
Уотемӕй Легкойтӕмӕ исӕнтӕстӕй ӕртӕ аули, еу аул Гаврили (Габей фурт Петури), иннӕ ба – Габой цӕуӕт, уӕдта – Габе ӕма Габой фиди ’нсувӕртӕ Урусхан ӕма Микъалай цӕуӕт.
Ӕртӕ аули дӕр Къӕмунти гъӕуӕй фӕллигъдӕнцӕ фӕйнӕ рӕстӕгеми Синдзигъӕумӕ. Фиццаг фӕллигъдӕй Урусхан ӕма Микъалай цӕуӕт, уони фӕсте ба – иннетӕ дӕр.
(Легкойти муггаги равзурди цубур истори финст ӕрцудӕй Алагири горӕти цӕрӕг Легкойти Петури фурт Бариси таурӕхътӕмӕ гӕсгӕ 1991 анзи мартъий мӕйи).

Магкатӕ. Магкати муггаг исӕнтӕстӕй Ос-Бӕгъатӕри фурт Цӕразони къабазӕй. Муггаги фиццаг фидӕ адтӕй Цӕразонти Сикъой фурт Сӕхӕг, цардӕй Устур Мизурмӕ хӕстӕг, Сахагкати гъӕуи (Сахагкай номбӕл конд гъӕуи), се ’рвадтӕлтӕ Толпартӕ, Цӕрӕктӕ ӕма Золойти муггӕгти фарсмӕ. Уордигӕй Магка ӕ цӕрӕнбунат раййивта Дӕллаг Зӕрӕмӕгмӕ, уоми ӕхе номбӕл ӕ муггаг искодта, ӕма уотемӕй Зӕрӕмӕги фӕззиндтӕй Магкати муггаг. Магкайӕн ма адтӕй ӕнсувӕр Тегка, е дӕр уой фӕсте ӕ муггаг ӕхе номбӕл искодта, гъема фӕззиндтӕй Тегкати муггаг дӕр. Муггаги хестӕртӕ ма сӕхецӕн хӕстӕг ӕрвадтӕлтӕбӕл нимайунца: Танделати (Хонсар Иристони), Бедзенти, уӕдта Дигори коми ба – Дзотти.
Магкатӕ Дӕллаг Зӕрӕмӕги ке цардӕнцӕ, уой туххӕй ес бӕрӕггӕнӕнтӕ: сӕ тугъдон федар ӕма муггаги мӕсуг – гъӕуи кӕрон. Еци мӕсуг ӕма федӕрттӕ адӕм абони дӕр хонунцӕ Магкати Зураппи мӕсуг ӕма федӕрттӕ.
Магкати муггаги адӕм, уоми цӕргӕй, фулдӕрӕй-фулдӕр кодтонцӕ, ӕма, фӕстагмӕ ку исберӕ ’нцӕ, хумзӕнхитӕ син ку нӕбал фагӕ кодтонцӕ, уӕдта си сӕ еуетӕ Зӕрӕмӕгӕй сӕ цӕрӕнбунӕттӕ ӕййивтонцӕ Захъамӕ, Уорс Туалтӕмӕ, Хонсар Иристонмӕ, Арвикоммӕ ӕма ма ӕндӕр рауӕнтӕмӕ дӕр. Еу ӕнсувӕр си фӕллигъдӕй Дигори коммӕ ӕма ’рцардӕй Къӕмунти гъӕуи. Еци лӕгӕн ӕ ном хундтӕй Бодзин. Магкати Бодзин Къӕмунти гъӕуи бийнонти гъуддаг бакодта, исӕнтӕстӕй ин фурт Муссӕ, уомӕн ба ӕ уосӕ адтӕй Гъӕргинти кизгӕ. Исӕнтӕстӕй син фурт Авсен (Авсени ном ма хундтӕй Ӕвсимайхуӕ, уӕдта Игнат).
Авсенӕн исӕнтӕстӕй ӕхсӕз фурти: Тӕтӕрхъан, Асӕбе, Даби, Хадзирӕт, Огъу ӕма Микъала. Огъу уосӕ ракурдта, уотемӕй рамардӕй, иннетӕн ба адтӕй фурттӕ ӕма кизгуттӕ. 1913-аг анзи Авсени бийнонти нимӕдзӕ адтӕй 30 адӕймаги. Фӕстагмӕ ба дзӕвгарӕ фӕффулдӕр ӕй, исберӕ ’нцӕ. Фӕззиндтӕй сӕмӕ цалдӕр аули. Сӕ цард Къӕмунти гъӕуи лӕгъуздӕр кӕнун райдӕдта, уомӕ гӕсгӕ ба хуӕздӕр цардагор лигъдӕнцӕ ӕндӕр рауӕнтӕмӕ. Хуӕнхаг адӕмӕн будуртӕмӕ раледзуни барӕ лӕвӕрд ку ’рцудӕй, уӕд Магкати муггаги адӕм дӕр фӕллигъдӕнцӕ Къӕмунти гъӕуӕй будури гъӕутӕмӕ, сӕ фулдӕретӕ Къора-Уорсдонмӕ, Синдзигъӕумӕ, уӕдта ма ӕндӕр рауӕнтӕмӕ.
(Магкати муггаги равзурди цубур истори финст ӕрцудӕй 1991 анзи Дзӕуӕгигъӕуи Магкати Микъалай фурт Павели таурӕхътӕмӕ гӕсгӕ.

Магатӕ. Муггаги фиццаг фидӕ Мага Къӕмунти гъӕумӕ ӕрбафтудӕй раги кӕддӕр Туалти комӕй. Сӕхецӕн ӕрвадӕбӕл нимайунцӕ Секъинати муггаг. Мага Къӕмунти гъӕуи ӕхецӕн исаразта цӕрунӕн хӕдзари къӕс, уосӕ ракурдта, ӕ муггаг ба ӕхе номбӕл искодта, Магатӕбӕл. Фӕззиндтӕй ин цӕуӕт. Еци цӕуӕтӕй дӕр беретӕ рамардӕнцӕ халери незӕй, ӕгасӕй ма си ка байзадӕй, уонӕй ба исӕнтӕстӕй фурттӕ: Бизди, Ислам, Болат, Ако, Саулӕг ӕма Бӕза. Уони фурттӕ ба адтӕнцӕ: Биздийӕн – Налухъ, Исламӕн – Техи, Болатӕн – Дзоге ӕма Паци(Татико), Акойӕн – Гете, Саулӕгӕн – Тугул, Бӕзайӕн ба – Цӕрай, Гӕмӕт, Гадо ӕма Ораз, уӕдта ӕртӕ кизги.
Уӕлдӕр ранимад ӕнсувӕртӕ берӕ рӕстӕгути фӕццардӕнцӕ сӕ бийнонти хӕццӕ Къӕмунти гъӕуи, уӕдта, хуӕнхаг адӕмӕн будуртӕмӕ раледзуни барӕ лӕвӕрд ку ’рцудӕй, уӕд Магати адӕм дӕр лигъдӕнцӕ будури гъӕутӕ ӕма горӕттӕмӕ.
Муггаги адӕм еу рӕстӕги нӕ фӕллигъдӕнцӕ будури гъӕутӕ ӕма горӕттӕмӕ. Цӕрай, Гӕмӕт ӕма Гадо фӕллигъдӕнцӕ раздӕр – Синдзигъӕумӕ. Фӕстӕдӕр – кӕстӕр фурт Ораз, уӕдта Бортлани фурт Нӕуӕг. Нӕуӕгбӕл 1913-аг анзи цудӕй 57 анзи, ӕ бийнонти нимӕдзӕ ба адтӕй 21 адӕймаги. 1913-аг анзи фӕсте фӕллигъдӕй будури гъӕутӕй кӕцимӕдӕр. Бӕзай кӕстӕр фурт Ораз дӕр Къӕмунти гъӕуи берӕ нӕбал фӕццардӕй, е дӕр фӕллигъдӕй Синдзигъӕумӕ. Уоми ин исӕнтӕстӕй ӕртӕ фурти: Геуӕрги, Владимир, Петур, уӕдта дууӕ кизги: Ольгӕ ӕма Верӕ.
(Магати муггаги равзурди цубур истори финст ӕрцудӕй 1991 анзи Синдзигъӕуи Магати Орази фурт Владимири таурӕхъмӕ гӕсгӕ).

Мамукъатӕ. Рагон таурӕхътӕмӕ гӕсгӕ, дан, Ужегтӕ, Еситӕ ӕма Мамукъатӕ ӕнцӕ ӕрвадтӕлтӕ, цардӕнцӕ Курттати коми, Цмитий гъӕуи. Еци гъӕуи цардӕй Мамухъ. Хетӕгонӕй ин райгурдӕй дууӕ кизги ӕма ӕртӕ фурти. Мамухъи фурттӕ хундтӕнцӕ: Кудзӕн – хестӕр, дуккаг фурти ном ба феронх ӕй, ӕртиккаг фурти ном ба хундтӕй Алипгерий.
Алипгерий хуӕздӕр цард ӕнгъӕл раги кӕддӕр ӕрбалигъдӕй Дигори коммӕ ӕма ӕрцардӕй Къӕмунти гъӕуи. Ами бийнонти гъуддаг бакодта, ӕ муггаг ба ӕ фиди номбӕл искодта, Мамукъатӕбӕл. Исӕнтӕстӕй ин ӕртӕ кизги: Фатъимӕт, Минӕ ӕма Нагъуӕ, уӕдта ӕртӕ фурти: Алимӕрза, Хамӕза ӕма Долӕ. Уонӕн дӕр Къӕмунти гъӕуи исӕнтӕстӕй цӕуӕт:
– Алимӕрзайӕн – ӕртӕ фурти: Дауит, Дадо ӕма Аликси;
– Дауитӕн исӕнтӕстӕй дууӕ фурти: Есо ӕма Витя, уӕдта фондз кизги: Розӕ, Марфӕ, Замирӕ ӕма Мухур (инней ном ба феронх ӕй);
– Дадойӕн ба – фондз фурти: Геуӕрги, Васили, Муради, Алихан ӕма Чермен, уӕдта цуппар кизги: Алимӕт, Лезинка, Мисирхан ӕма Катя;
– Аликсийӕн адтӕй цуппар фурти: Микъала, Хадзиомар, Хадзирӕт ӕма Харитъон, уӕдта дууӕ кизги: Варкӕ ӕма Харовья;
– Алипгериййи дуккаг фурт Хамӕзайӕн исӕнтӕстӕй Бса, Хъубади, Баце, Баде ӕма Габо. Бса ӕригонӕй рамардӕй, цӕуӕт ин не ’сӕнтӕстӕй, Хъубадийӕн ба адтӕй дууӕ фурти: Тасо ӕма Геуӕрги, уӕдта кизгӕ Дзаси;
– Хамӕзай иннӕ фурт Бацейӕн адтӕй дууӕ фурти: Бозрон ӕма Зохъоон;
– Хамӕзай ӕртиккаг фурт Бадейӕн исӕнтӕстӕй ӕртӕ фурти: Даба, Михел ӕма Данел, уӕдта ӕртӕ кизги: Фаризӕт, Гиги ӕма Мариа.
Алипгериййи ӕртиккаг фурт Долӕн адтӕй дууӕ уоси. Фиццаг уосӕй ин исӕнтӕстӕй дууӕ фурти: Бабаз ӕма Данцег, уӕдта дууӕ кизги: Сурме ӕма Чабӕ. Бабазӕн ӕртӕ фурти: Геуӕрги, Мойсей ӕма Сандир, уӕдта дууӕ кизги: Еси ӕма Дайра; Долӕн ӕ дуккаг уосӕй исӕнтӕстӕй цуппар фурти: Налухъ, Бабу, Батмӕрза ӕма Серго, уӕдта цуппар кизги: Секуй, Цко, Уолинка ӕма Марта; Налухъӕн исӕнтӕстӕй дууӕ фурти: Борнӕф ӕма Инал, уӕдта еу кизгӕ Раичкӕ; Батмӕрзайӕн адтӕй фурт Афай, уомӕн ба – авд фурти: Калимӕрза, Аксо, Лади, Къола, Гришӕ, Гаврил ӕма Таймураз, уӕдта еу кизгӕ Любӕ; Бабуй фурттӕ ба адтӕнцӕ Амурхан ӕма Артем.
Мамукъатӕй уӕлдӕр ци кизгутти кой кондтан, етӕ сӕ еугурдӕр лӕгтӕмӕ ӕрцудӕнцӕ, фурттӕн ба Къӕмунти гъӕуи ӕнтӕстӕй цӕуӕт ӕма цӕуӕти цӕуӕт. Етӕ дӕр фӕстагмӕ Къӕмунти гъӕуи исберӕ ’нцӕ ӕма иннӕ гъӕуккаг цӕргути хузӕн сӕ цӕрӕнбунат раййивтонцӕ Иристони гъӕутӕ ӕма горӕттӕмӕ. Муггагӕй ба рагӕй ардӕмӕ дӕр Къӕмунти гъӕуи цӕрӕг нӕбал ес.
(Мамукъати муггаги равзурди цубур истори финст ӕрцудӕй 1991 анзи Дзӕуӕгигъӕуи горӕти цӕрӕг Мамукъати Мирони таурӕхъмӕ гӕсгӕ. Мирони хӕдзари ба ес, сӕ хестӕртӕ раги ке исаразтонцӕ, уӕхӕн «Муггаги бӕласӕ»).

Мӕрзатӕ. Аци муггаг Къӕмунти гъӕуи куд фӕззиндтӕй, уой туххӕй ес рагон таурӕхъ. Цъӕййи, дан, Гогатӕй еу кизгӕ адтӕй сӕ гъӕуккаг Мӕрзатӕй еу лӕги уосӕ. Исӕнтӕстӕй син дууӕ сувӕллони: биццеу ӕма кизгӕ. Биццеубӕл ном исӕвардтонцӕ Даци, кизги ном ба некебал гъуди кӕнуй. Уотӕ рӕхги сувӕллӕнтти фидӕ рамардӕй (ӕвӕдзи, фӕммардӕй), ӕма сувӕллӕнттӕ седзӕрӕй байзадӕнцӕ.
Мадӕн ӕ сувӕллӕнтти хӕццӕ цӕмӕдӕр гӕсгӕ Мӕрзати хӕдзари Цъӕййи цӕрун нӕбал ӕнгъизтӕй. Еу бон, дан, мадӕ ӕ дууӕ сувӕллони хурдзинти ниввардта ӕма сӕ Гъевони ӕфцӕгбӕл Дигори коммӕ Къӕмунти гъӕумӕ ӕрбахаста. Ами сӕ гъӕуи нихӕси адӕми цори ӕривардта ӕма син ӕ мӕгури хабӕрттӕ фӕккодта, ӕ сӕрбӕттӕн зӕронд лӕгти къӕхти цори зӕнхӕбӕл нийтудта ӕма си ракурдта, цӕмӕй ин ӕ сувӕллӕнттӕ фӕййервӕзун кодтайуонцӕ.
Къӕмунти гъӕуи хестӕртӕ фӕттӕрегъӕд кодтонцӕ силгоймаг ӕма сувӕллӕнттӕн, зӕрдӕ ин байвардтонцӕ, ке сӕ фӕййервӕзун кӕндзӕнӕнцӕ, уой туххӕй. Гъӕуи адӕм сӕ байуазӕг кодтонцӕ, уой фӕсте ба син сӕхе хъаурӕй хӕдзари къӕс дӕр Ахсиаги гъӕуи исаразтонцӕ.
Мадӕ ӕ сувӕллӕнтти гъӕуи цӕргути фӕрци гъомбӕл кодта, исустуртӕ ’нцӕ. Даци ислӕг ӕй ӕма балимӕн ӕй ӕ синхон Бекмӕрзти Бреййи хӕццӕ. Лимӕн ӕма уарзонӕй цардӕнцӕ дууӕ лӕги. Даци ӕ еунӕг хуӕрӕ лӕгмӕ равардта ӕ лимӕн Бекмӕрзти Брейӕн, ӕма син исӕнтӕстӕй авд лӕхъуӕни ӕма дууӕ кизги.
Мӕрзати Даци ӕхуӕдӕг дӕр уосӕ ракурдта, ӕма уомӕн дӕр фӕззиндтӕй цӕуӕт ӕма цӕуӕти цӕуӕт.
Дууӕ лӕгемӕн дӕр фӕстагмӕ сӕ бийнонтӕ исберӕ ’нцӕ, ӕма син уони ервӕзун кӕнун ӕма дарун ӕнӕ зӕнхӕй зинбӕл ниллӕудтӕй. Хумзӕнхитӕ, уӕдта син игуӕрдӕнтӕ ба гъӕуи цӕргутӕ лӕвар нӕ лӕвардтонцӕ, цӕмӕй сӕ балхӕдтайуонцӕ, е ба сӕмӕ нӕ адтӕй.
Мӕрзай-фурт дӕр ӕма Бекмӕрзи-фурт дӕр бӕргӕ архайдтонцӕ, цӕмӕй зӕнхи гӕппӕлтӕбӕл фӕххуӕст уонцӕ, фал сӕ бон ба уой туххӕй неци адтӕй, уомӕ гӕсгӕ и дууӕ бийнонти дӕр мӕгурӕй цардӕнцӕ. Цӕмӕй сӕ царди уавӕртӕ фӕххуӕздӕр адтайуонцӕ, уобӕл Даци дӕр ӕма Бре дӕр алли афони дӕр сагъӕс кодтонцӕ.
Еу уӕхӕни, ба, дан, сӕ зӕрди ӕрӕфтудӕй уӕрдуни над исаразун Къӕмунти гъӕуи сӕри, еу цӕгати къолӕбӕл. Уой агъонмӕ гъӕуӕй Гъевони ӕфцӕгирдӕмӕ, уӕдта се ’гуӕрдӕнтӕмӕ ӕма хуми зӕнхитӕмӕ гъӕуккӕгтӕн сӕ бон нӕ адтӕй уӕрдунӕй цӕун, цудӕнцӕ сӕмӕ хайуантӕбӕл кенӕ ба – фестӕгӕй. Гъӕуи цӕргутӕ еци хабар ку фегъустонцӕ, уӕд сӕ зӕрдӕмӕ бацудӕй еци гъуддаг, ӕма Даци ӕма Брейӕн над исаразуни барӕ лӕвӕрд ӕрцудӕй.
Дууӕ лӕги райдӕдтонцӕ косун надаразунбӕл. Ӕнӕ техникӕй, айдагъ лӕги хъаурӕй еци хъӕбӕр ӕма доргун зӕнхи зин куд нӕ адтайдӕ и над аразун? Фал ӕй уӕддӕр анзи дӕргъи исаразтонцӕ.
Сӕ хъиамӕтӕн ба син лӕвӕрд ӕрцудӕй хумзӕнхи гӕппӕлтӕ, уӕдта игуӕрдӕнти бунӕттӕ. Уони фӕрци бийнонти цард дзӕвгарӕ фӕххуӕздӕр ӕй, фонс исӕнтаун дӕр сӕ бон иссӕй.
(Мӕрзати муггаги хабӕрттӕ финст ӕрцудӕнцӕ раздӕри Къӕмунти гъӕуи цӕрӕг 73-анздзуд, поэт ӕма финсӕг Бекмӕрзти Афони таурӕхъмӕ гӕсгӕ, цӕрдӕй Дзӕуӕгигъӕуи горӕти).

Мӕрзати Даций фиццаг цӕуӕт катӕ адтӕнцӕ Дунти гъӕуи, сӕ нӕмттӕ куд хундтӕнцӕ, уони син некебал гъуди кӕнуй, фал нӕ республики Сӕйраг архиви, аци цӕуӕтӕй ка исӕнтӕстӕй, уонӕй ба сӕ еуетӕ финст ӕнцӕ «Бийнонти номхигъдти» иннӕ гъӕуккӕгти хӕццӕ.
1886 анзи конд номхигъдти финст ӕнцӕ Мӕрзати Мацка Доцой фурт – 55-анздзуд.
1913 анзи конд номхигъдти ба – Мӕрзати Сергей Давиди фурт, Усей (Губа) ӕма Саввӕ (Сабан) – Мацкой фурттӕ.
Мӕрзати муггаги адӕм Къӕмунти гъӕуӕй фӕллигъдӕнцӕ будури гъӕутӕмӕ 1930 ӕнзти агъонмӕ. Уӕллагкоми зилди гъӕути ба аци муггӕгтӕй 1930 анзи фӕсте цӕрӕг нӕбал адтӕй.
Тахохтӕ. Аци муггагӕн сӕ равзурди истори цӕуй Уӕллаг Ларсӕй. Сӕ фиддӕлтӕй Ларси ка цардӕй, уонӕй ма хестӕртӕ гъуди кӕнунцӕ Бабиййи ном. Ларси ма цардӕнцӕ ӕртӕ ӕнсувӕри: Ӕгкӕла, Мисик ӕма Тахох.
Ӕгкӕла ӕма Мисик сӕ цӕрӕнбунат раййивтонцӕ Салигуӕрдӕнмӕ, Тахох ба – Уӕллаг Уналмӕ. Уоми Тахох уосӕ ракурдта ӕма бийнонти хецау иссӕй, ӕ муггаг ӕхе номбӕл, Тахохтӕбӕл, искодта. Исӕнтӕстӕй ин ӕртӕ фурти: Гой, Уӕхӕнӕз ӕма Бури.
Бури Унали гъӕуи кедӕр рамардта, фӕттоггин ӕй. Уомӕ гӕсгӕ ба ӕнсувӕртӕ ӕртемӕй дӕр Унали гъӕуӕй фӕллигъдӕнцӕ ӕндӕр рауӕнтӕмӕ.
Бури фӕллигъдӕй Къобмӕ, Уӕхӕнӕз – Дзӕуӕгигъӕумӕ, Гой ба ӕрбалигъдӕй Дигори коммӕ ӕма ӕрцардӕй Уӕллагкоми, Къӕмунти гъӕуи.
Гоййӕн Къӕмунти гъӕуи исӕнтӕстӕй ӕртӕ фурти: Алхаз, Арсӕмӕг ӕма Мисирбий.
Алхази цӕуӕт адтӕнцӕ: Каку, Абисал ӕма Хъубади; Арсӕмӕгӕн ба исӕнтӕстӕй еунӕг фурт Бетъа; Мисирбиййӕн дӕр – еунӕг фурт Бинцъ; Какуй цӕуӕт адтӕнцӕ: Габо, Пӕпе ӕма Хазбий; Абисалӕн ба адтӕй дууӕ фурти: Мӕхӕмӕт ӕма Темболат; Хъубадийӕн адтӕй еунӕг фурт Едза; Бӕгъайӕн ба – дууӕ фурти: Азамат ӕма Асӕхмӕт; Бинцъи фурттӕ адтӕнцӕ: Тӕтӕрхъан, Елхъан ӕма Сарӕбий; Габой фурттӕ ба – Иван, Мосе ӕма Лаве; Какуй фурт Пацейӕн исӕнтӕстӕй авд фурти: Микъала, Михел, Зазо, Илья, Лади, Агубе ӕма Авдакин.
Пӕпей ӕхсӕз фурти: Михел, Зазо, Илья, Лади, Агубе ӕма Авдакин 1941–1945 ӕнзти адтӕнцӕ Устур Фидибӕсти тугъди ӕма си фондземӕй, немуцаг фашистти нихмӕ тохгӕй, сӕ цард равардтонцӕ Райгурӕн бӕсти сӕрвӕлтау, фӕммардӕнцӕ. Еунӕг Илья ма исӕздагъдӕй ӕ хӕдзарӕмӕ сӕрӕгасӕй. Пӕпей фондз фурти нӕмттӕ ӕности цӕрдзӕнӕнцӕ адӕми зӕрдити. Поэт Кокайти Тотраз ӕма композитор Туати Владимир Пӕпей фондз фуртебӕл искодтонцӕ зар. Еци зар нӕ Иристони адӕмтӕ абони дӕр зарунцӕ арӕх, фулдӕр Устур Фидибӕсти тугъди Уӕлахези бӕнтти.
Тахохти Гоййи цӕуӕти байзайӕггӕгтӕй ма исӕнтӕстӕнцӕ: Хазбиййӕн – фондз фурти; Тӕтӕрхъанӕн – фондз фурти; Елхъанӕн фурт не ’сӕнтӕстӕй; Сарӕбиййӕн ба адтӕй еунӕг фурт; Азаматӕн – дууӕ фурти; Асӕхмӕтӕн – фондз фурти: Самсон, Михал, Александр, Алексей ӕма Гаврил.
Тахохти муггаги адӕм Къӕмунти гъӕуи фулдӕрӕй-фулдӕр кодтонцӕ, фӕстагмӕ исберӕ ’нцӕ, ӕма син зӕнхитӕ сӕ еугурей фагӕ нӕбал кодтонцӕ, уомӕ гӕсгӕ ба си амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ: Синдзигъӕу, Къора ӕма Сурх-Дигорӕмӕ, уӕдта нӕ Иристони иннӕ гъӕутӕ ӕма го-рӕттӕмӕ дӕр. Рагӕй ардӕмӕ дӕр Тахохти муггагӕй Дигори коми цӕрӕг нӕбал ес.
(Тахохти муггаги равзурди истори финст ӕрцудӕй Дзӕуӕгигъӕуи цӕрӕг Тахохти Батӕрбеги хабӕрттӕмӕ гӕсгӕ 1991 анзи. Е ба сӕ муггаги таурӕхъ фегъуста сӕ муггаги хестӕртӕй).

Хаматӕ. Сӕ муггаги фиццаг фидӕ Хама раздӕр цардӕй Уӕллагири коми, Ӕрхони гъӕуи. Ӕ муггаг кӕмӕй адтӕй, уӕдта ӕ фиди ном куд хундтӕй, уони ин неке зонуй.
Хама Ӕрхони кедӕр хӕццӕ фӕттоггин ӕй, лӕг рамардта ӕма ’й, цӕмӕй ма рамардтайуонцӕ, уомӕ гӕсгӕ фӕллигъдӕй Уӕллагири комӕй Дигори коммӕ ӕма ӕрцардӕй Къӕмунти гъӕуи.
Ӕвӕдзи, дан, Къӕмунти гъӕуи цӕргутӕй Хамайӕн кадӕр фенхус кодта, ӕма уой фӕрци ӕрсабур ӕй и гъӕуи. Фиццаг дууӕ-ӕртӕ анзи, дан, гъӕуӕн ихуӕрсти фонсгӕсӕй фӕккуста, адӕми ’хсӕн ӕхе ӕгъдаугинӕй бавдиста, ӕ куст хуарз ӕнхӕст кодта. Уомӕ гӕсгӕ ба гъӕуи цӕргутӕ Хамайӕн исаккаг кодтонцӕ зӕнхи гӕппӕл. Еци зӕнхи Хама ӕхецӕн цӕрунмӕ хӕдзари къӕс исаразта, уосӕ ракурдта, ӕ муггаг ба ӕхе номбӕл Хаматӕбӕл искодта. Уотемӕй Къӕмунти гъӕуи фӕззиндтӕй Хамати муггаг, нимад ӕрцудӕнцӕ бундорон цӕргутӕбӕл.
Хамайӕн Къӕмунти гъӕуи исӕнтӕстӕй цӕуӕт ӕма цӕуӕти цӕуӕт. Фал, еци цӕуӕт катӕ адтӕнцӕ, сӕ нӕмттӕ куд хундтӕнцӕ, уони неке гъуди кӕнуй, беретӕ, дан, си рамардӕнцӕ халери незӕй. Ӕгасӕй ма си ка байзадӕй, уони цӕуӕт ба, дан, адтайуонцӕ Азай ӕма уой фурт Темурчи, уӕдта ӕнсувӕртӕ Боба, Габо ӕма ма никкидӕр ӕртӕ ӕнсувӕри (сӕ нӕмттӕ син неке гъуди кӕнуй). Нӕ республики Сӕйраг архиви 1886 анзи ӕрфинстмӕ бахаудтӕй (финст ӕрцудӕй Къӕмунти гъӕуи цӕргути «Бийнонти номхигъдти» (Хамати Габо (Константин) Азай фурт, 66-анздзуд. Азай иннӕ дууӕ фурти (сӕ нӕмттӕ син нӕ зонӕн) ба 1886 ӕма 1913 ӕнзти Къӕмунти гъӕуи цӕргути ӕрфинститӕмӕ нӕ бахаудтӕнцӕ, ӕвӕдзи, ӕрфинстити агъонмӕ сӕ цӕрӕнбунӕттӕ уордигӕй раййивтонцӕ будури гъӕутӕмӕ. Азаййӕн ке гъуди кӕнунцӕ, етӕ ба адтӕнцӕ ӕртӕ фурти: Темурчи, Габо ӕма Бобӕ, уӕдта еу кизгӕ (лӕгмӕ ’рцудӕй Кудзойтӕмӕ). 
Азай фуртти фурттӕн исӕнтӕстӕй цӕуӕт: Темурчийӕн Магкити Сехуйӕй исӕнтӕстӕй ӕртӕ фурти – Закара, Амурхан ӕма Петур, уӕдта дууӕ кизги – Мариа ӕма Мерет. 
Азай дуккаг фурт Габойӕн (Константинӕн) цӕуӕтӕй ка исӕнтӕстӕй, уони нӕмттӕ, уӕдта сӕ цард идарддӕр куд рауадӕй, уони неке зонуй. Азаййи ӕртиккаг фурт Бобӕ ба адтӕй Гъӕргинти сиахс ӕма ин исӕнтӕстӕй ӕртӕ фурти: Апон, Хаджиомар ӕма Алексей (Алексей, дан, адтӕй идард балций ӕма раги кӕддӕр кӕмидӕр рамардӕй). Бобӕн ма адтӕй дууӕ кизги дӕр: Милиуан ӕма Любӕ.
Хамай байзайӕггаг Азай, уӕдта уой фурттӕ Темурчи, Габо ӕма Бобӕ нимад цӕунцӕ Хамай фӕсте Хамати муггаги адӕмӕн сӕ фиццаг фиддӕлтӕбӕл. Къӕмунти гъӕуи цӕргӕй, уонӕн дӕр ӕнтӕстӕй цӕуӕт – фурттӕ ӕма кизгуттӕ. Еци цӕуӕт фӕстагмӕ нимӕдзӕй исберӕ ’нцӕ, сӕ цард Къӕмунти гъӕуи исзин ӕй, сӕ еумӕйаг зӕнхитӕ син фагӕ нӕбал кодтонцӕ. Уомӕ гӕсгӕ ба си амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ, сӕ фулдӕретӕ фӕллигъдӕнцӕ Синдзигъӕумӕ.
Хамати муггагӕй ма ес 7–8 хӕдзари (бийнонти) Кӕсӕг-Балхъари, Баксани райони. Еци балхъайраг Хамати муггаги туххӕй байзадӕй таурӕхъ, игъосгӕ ’й ӕрцудӕнцӕ. Дзорунцӕ уотӕ, зӕгъгӕ, раги кӕддӕр Асси ӕма Кӕсӕги ӕлдӕрттӕ ӕрбацудӕнцӕ хъалон есунмӕ Къӕмунти гъӕумӕ, ами хъалонӕн ратӕлӕт кодтонцӕ Хамати сувӕллон-биццеу дӕр ӕма ’й фӕлластонцӕ сӕхе бӕстӕмӕ. Еци биццеуи цард идарддӕр куд рауадӕй Кӕсӕг-Балхъари, уой Хамати адӕм берӕ рӕстӕгути нӕ базудтонцӕ. Ӕрмӕстдӕр сӕ муггаги хестӕртӕй еуӕй-еуетӕ дзориуонцӕ, зӕгъгӕ, Кӕсӕг-Балхъари дӕр Хамати муггагӕй ес цӕргутӕ. Фал кӕрӕдзей хӕццӕ ба некӕд исӕмбалдӕнцӕ.
Еу-финддӕс анзей размӕ ба Нальчикки горӕти Синдзигъӕуи цӕрӕг Хамати Чермен (уӕд куста сӕ гъӕуи колхози сӕрдарӕй), еу ӕмбурди базонгӕ ’й балхъайраг Хамати муггагӕй еу ахургонд лӕхъуӕни хӕццӕ. Кӕрӕдзей ӕрфӕрститӕ кодтонцӕ. Уой фӕсте ба еци лӕхъуӕн Чермени фӕххудта сӕхемӕ, Баксани районмӕ. Балхъайраг Хамати хестӕртӕ фӕццийнӕ кодтонцӕ дигорон Хамати Черменбӕл. Еци хестӕртӕй сӕ еуетӕ дзурдтонцӕ, зӕгъгӕ, игъосгӕ ӕрцудӕнцӕ хабар, сӕ фиццаг фидӕ Дигори комӕй ке адтӕй, уой. Уомӕй уӕлдай дууӕ Хамати адӕмтӕ кӕрӕдземӕн неци зудтонцӕ, некӕд фембалдӕнцӕ кӕрӕдзей хӕццӕ. Абони ба дигорон ӕма балхъайраг Хаматӕ кӕрӕдзей хуӕздӕр базудтонцӕ, ӕгъдау кӕнунцӕ кӕрӕдземӕн, куд еу тогӕй равзургӕ ӕрвадтӕлтӕ, уотӕ.
Чермени хабӕрттӕмӕ гӕсгӕ, Баксани райони, Кӕсӕг-Балхъари, ӕцӕгӕйдӕр цӕруй 7–8 хӕдзари Хаматӕй.
(Хамати муггаги равзурди цубур истори финст ӕрцудӕй Синдзигъӕуи цӕрӕг 66-анздзуд пенсиесӕг Хамати Закарай фурт Чермени таурӕхъмӕ гӕсгӕ 1991 анзи).

Цопантӕ. Муггаг исӕнтӕстӕй Уӕллагири коми, Ӕрхони, Ос-Бӕгъатӕри фурт Цӕразони къабазӕй – Елдзарӕй. Елдзарӕн адтӕй дууӕ фурти: Цопан ӕма Айдарухъ. Ӕнсувӕртӕ Уӕллагири коми кедӕр хӕццӕ фӕттоггин ӕнцӕ ӕма сӕ муггаги ном раййивтонцӕ, искодтонцӕ ’й хестӕр ӕнсувӕр Цопани номбӕл, Цопантӕ, зӕгъгӕ. Еу къуар рӕстӕги ма рацардӕнцӕ, уӕдта тоггинти тасӕй Ӕрхони гъӕуӕй ӕрбалигъдӕнцӕ Дигори коммӕ. Айдарухъ Устур-Дигори гъӕуи ӕрцардӕй ӕма си Цопанти муггаг искодта. 

Феппайуйнаг: Устур-Дйгори Цопанти туххӕй раздӕр дзурдтан аци ӕрмӕги, сӕ гъӕуи цӕргути хабӕрттӕ син ку финстан, уӕд.

Цопанӕн ба Къӕмунти гъӕуи исӕнтӕстӕй еу фурт Болат. Болатӕн дӕр Хъарати кизгӕй райгурдӕй фурт Болатихъо. Болатихъо ба адтӕй Бизинти (Магкати) сиахс, ӕма ин уомӕй исӕнтӕстӕй дууӕ фурти: Слам ӕма Брахъ. Брахъ ку ислӕг ӕй, уӕд уосӕ ракурдта, ӕма ин исӕнтӕстӕй фурт Инал, уомӕн ба – Алихан, Алиханӕн ба – Коля, Тӕтӕрхъан ӕма Заур.
Брахъи иннӕ ’нсувӕр Сламӕн ба исӕнтӕстӕй фондз фурти: Едза, Хъудӕберди, Сламурзӕ, Тъепа ӕма Сӕникъо;
Едзай цӕуӕт ба адтӕнцӕ: Афӕхъо ӕма Николай. Афӕхъой фурттӕ Осеп, Иван, Лавре, Геуӕрги, Аким ӕма Таймураз;
 Николаййӕн ба исӕнтӕстӕй Александр ӕма Барис (Боркӕ);
Слами хестӕр фурт Хъудӕбердийӕн исӕнтӕстӕй фондз фурти: Мудте, Уане, Тедора, Пъауле ӕма Бетъре;
Слани иннӕ фурт Сламӕрзайӕн исӕнтӕстӕй дууӕ фурти: Микъолоз ӕма Харитъон. Слани цуппӕрӕймаг фурт Тъепайӕн ба адтӕй дууӕ фурти: Илья ӕма Агку. Слами фӕндзӕймаг фурт Сланихъойӕн ба исӕнтӕстӕй еунӕг фурт Сандир.
Уӕлдӕр ранимад ӕнсувӕртӕ Къӕмунти Цопанти фӕлтӕртӕн адтӕнцӕ Цопани фӕсте сӕ фиццаг ӕма хӕстӕгдӕр фиддӕлтӕ.
1911-аг анзи уалӕнгӕ Цопантӕ фӕццардӕнцӕ Къӕмунти гъӕуи еу бийнонтӕй, еуӕй-еу хатт бийнонти нимӕдзӕ исхӕццӕ уидӕ 60–68 адӕймагемӕй фулдӕрмӕ. Уой фӕсте ба бийнонтӕ байурстонцӕ, ӕма си беретӕ сӕ цӕрӕнбунӕттӕ раййивтонцӕ будури гъӕутӕмӕ, сӕ фулдӕр – Синдзигъӕумӕ, уӕдта ма Ӕридон, Чикола ӕма Дзӕгъеппарзмӕ. Къӕмунти гъӕуи дӕр ма си цӕргӕ байзадӕй. Фал етӕ дӕр уой фӕсте фӕллигъдӕнцӕ будури гъӕутӕ ӕма нӕ республики горӕттӕмӕ.
Цопанти муггагмӕ берӕ хуарз зонгӕ лӕгтӕ адтӕй, ӕма уонӕн сӕ еугурей кой ракӕнун нӕ бон нӕй, фал си ӕртей туххӕй ба ӕнӕ радзорӕн нӕййес.
Болатихъой фурт Брахъи сувӕллонӕй цӕцӕйнӕгтӕ радавтонцӕ ӕма ’й фӕххастонцӕ Цӕцӕнмӕ. Уонӕмӕ Брахъ исустур ӕй ӕма син куста, е зудта, Дигори комӕй давд ке адтӕй, уой. Фӕндадтӕй ӕй Цӕцӕнӕй раледзун, фал, куд ӕма кӕцирдӕмӕ лигъдайдӕ, уой ба нӕ зудта. Рӕстӕгӕй-рӕстӕгмӕ сосӕггӕй (ести рӕуонӕй) рацӕуидӕ гъӕуи кӕронмӕ ӕма бӕрзондӕй ӕхецӕн ӕ фӕндаг бӕлвурд кодта. Еци фӕндаг еу уӕхӕни исбӕрӕг кодта, уой фӕсте ба ӕхе ледзуни рӕвдзӕ искодта, цидӕртӕ хайуанбӕл исӕвардта ӕма ралигъдӕй Цӕцӕни гъӕуӕй. Цӕйбӕрцӕ фӕццудӕй ӕнӕзонгӕ фӕндӕгтӕбӕл, уой неке зонуй, фал уӕддӕр еу афони исхӕццӕ ’й ӕ райгурӕн гъӕу Къӕмунтӕмӕ. Брахъӕн, дан, ӕрдзӕй лӕвӕрд адтӕй хъаурӕгиндзийнадӕ. Худтонцӕ ’й ӕнхуӕцфарс, ӕ бон уидӕ бахӕссун 5–10 метри хӕрӕг ӕд уӕргътӕ надӕн ӕ еу фарсӕй иннӕ фарсмӕ.
Еци рӕстӕги Дигори коми адӕм фистонцӕ хъалон Кӕсӕги ӕлдӕрттӕн. Еубон, дан, Кӕсӕги ӕлдар фӕззиндтӕй Уӕллагкоми зилди, ӕ хӕццӕ ӕрбахудта гоцъеф. Ӕлдар уӕллагкоймӕгтӕн загъта: «Кӕд мин мӕ гоцъефи еске рахъан кӕна, ӕ буни ’й рампурса, уӕд уин хъалон хатир кӕнун, ку нӕ ’й рампурсайтӕ, уӕдта уи хъалон есдзӕнӕн дувӕрӕй».
Уӕллагкоми адӕм кӕсгон ӕлдари гоцъефи хӕццӕ равзурстонцӕ хуӕцӕгӕн Брахъи. Фӕххуӕстӕнцӕ бунити, ӕма и кӕсгон гоцъефи цубур рӕстӕгмӕ ӕ буни фӕккодта, ӕ уӕраги сӕрӕй ма ин ӕ губунбӕл ранцадӕй, ӕма тог ӕ хорхӕй искалдӕй. Уой фӕрци Уӕллагкоми адӕм фӕййервазтӕнцӕ кӕсгон ӕлдари хъалонӕй. Кӕсӕги ӕлдӕрттӕ уой фӕсте берӕ рӕстӕгути нӕбал цудӕнцӕ Уӕллагкоммӕ хъалон есунмӕ.
(Цопанти муггаги равзурди цубур истори финст ӕрцудӕй раздӕри Къӕмунти гъӕуккаг, Дзӕуӕгигъӕуи цӕрӕг зӕронд ахургӕнӕг Цопанти Николаййи фурт Бариси таурӕхътӕмӕ гӕсгӕ 1991 анзи. Бариси хӕдзари ма ес муггаги «Бӕласӕ», уомӕй дӕр испайда кодтан).

Чекойтӕ. Къӕмунти гъӕумӕ Чекойти муггагӕй еу хъаун ӕрбалигъдӕй синхаг гъӕу Дунтӕй. Муггаги равзурди истори дӕр финст ӕй Дунти гъӕуи цӕргути хӕццӕ, уоми ’й бакӕсун ӕнгъезуй.
Чехойтӕ. Чехойти муггаг равзурдӕй Уӕллагири коми Нузали Ос-Бӕгъатӕри фурт Цӕразони къабазӕй. Чехойти муггагӕй уой фӕсте адтӕй цӕргутӕ Бадигъӕуи дӕр. Еу уӕхӕни, дан, Чехойтӕй еу лӕг (ӕ ном ин нӕ зонӕн) раги кӕддӕр Уӕллагири комӕй ӕрбафтудӕй Дигори коммӕ ӕма ӕрцардӕй Къӕмунти гъӕуи. Ами Чехой-фурт бийнонти хецау иссӕй, фал, Къӕмунти гъӕуи Чехойтӕ цӕйбӕрцӕ рӕстӕг фӕццардӕнцӕ, уой ба неке зонуй. Къӕмунти хестӕртӕ сӕ еуетӕ сӕ гъӕуи ӕрӕййафтонцӕ цӕргӕ Чехойтӕй еунӕг хӕдзарӕ. Еци хӕдзари бийнонтӕ, дан, раги кӕддӕр Къӕмунти гъӕуӕй фӕллигъдӕнцӕ будури ирон гъӕутӕй кумӕдӕрти.
(Чехойти муггаги туххӕй радзурдта раздӕри Къӕмунти гъӕуккаг, зӕронд ахургӕнӕг, Дзӕуӕгигъӕуи горӕти цӕрӕг – Цопанти Николаййи фурт Барис 1991 анзи).

ДУНТӔ ӔМА АХСИАГИ ГЪӔУТӔ

Дунти гъӕу ӕвӕрд ӕй дууӕ километри идарддӕр Къӕмунти гъӕуӕй, ӕ хонсар-хорнигулӕнӕрдиги, Сонгутӕ ӕма Харбиати уайгӕ дӕнттӕ кӕми фӕййеу унцӕ, уой уӕллӕй, ӕрдӕгсакъадахи къулдунбӕл. Гъӕуӕй 1–1,5 километри идарддӕр, хорискӕсӕнӕрдиги ес рагон уӕлмӕрдтӕ, уоми ба дорӕйдаст цуппар уобаййи. Уӕлдӕр ба хонсар-хорискӕсӕнӕрдиги ӕвӕрд адтӕй рагон гъӕу Ахсиаг. Еци гъӕуи рагӕй дӕр цӕрӕг нӕбал ес, сӕ цӕрӕн хӕдзӕрттӕ нийхалдӕнцӕ, ами рагон рӕстӕгути цардӕй берӕ адӕм, фал си ка цардӕй, уони ба некебал гъуди кӕнуй. Ӕ цӕргутӕ раги кӕддӕр ӕрлигъдӕнцӕ Думти гъӕумӕ. Ахсиаги ма абони дӕр ӕрдӕг ихӕлдтитӕй лӕууй муггаги мӕсуг, фал, ке мӕсуг адтӕй, уой дӕр неке зонуй. Уӕллагкоми зилди цӕргутӕй сӕ еуетӕ еци мӕсуг нимайунцӕ Абисалти муггаги мӕсугбӕл...
Дунти гъӕуи рагон цӕргути уавӕртӕ ӕма ӕгъдӕуттӕ адтӕнцӕ зилди иннӕ цӕргути хӕццӕ ӕмхузӕн. Етӕ дӕр уони хузӕн ӕвзурстонцӕ зин цард. Цардӕнцӕ си берӕ адӕм, берӕ муггӕгтӕ, фал сӕ фулдӕр фӕллигъдӕнцӕ фӕйнӕ рӕстӕги дӕргъи ӕндӕр рауӕнтӕмӕ медхонхи дӕр, уӕдта будури гъӕутӕ ӕма горӕттӕмӕ, цӕргӕ ба ма си абони уалӕнгӕ байзадӕй цалдӕр хӕдзари. 
XIX ӕноси райдайӕнӕй фӕстӕмӕ Дунти гъӕуи адтӕй муггӕгтӕ: Абисалтӕ, Байсонгъуртӕ, Гизиктӕ, Гокъотӕ, Кудзойтӕ, Къосиратӕ, Тедтойтӕ, Тобойтӕ, Синдиртӕ, Хъибизтӕ, Хъулатӕ, Цӕгӕратӕ, Цомартатӕ ӕма Чекойтӕ, уӕдта Гизойтӕ ӕма Вагагтӕ (Вагагти муггаги равзурди истори финст не ’рцудӕй, неке ’й зонуй).
Аци муггӕгтӕ Къӕмунти гъӕумӕ кӕцӕйдӕр ӕрбафтудӕнцӕ кенӕ ба равзурдӕнцӕ ӕндӕр муггӕгтӕй медхонх.
Абисалтӕ. Муггаги фиццаг фидӕн ӕ ном неке зонуй, фал адтӕй Мӕхчески гъӕуккаг ӕлдар Баделиати Абисали фурттӕй сӕ еу. Абисалтӕ Уӕллагкоми зилди, Дунти гъӕумӕ хӕстӕг, Ахсиаги зӕнхитӕ балхӕдтонцӕ, цӕрӕн хӕдзарӕ си исаразтонцӕ, уӕдта ймӕ Мӕхчески гъӕуӕй Абисали-фурт ӕ бийнонти хӕццӕ ислигъдӕй цӕрунмӕ ӕма си ӕрцардӕй бундоронӕй. Ами ин исӕнтӕстӕй фараст фурти. Уонӕн дӕр адтӕй цӕуӕт ӕма цӕуӕти цӕуӕт. Адтӕй сӕмӕ мулк, фонс ӕма сӕ бон иссӕй гъӕуи астӕу исаразун тугъдон ӕма муггаги мӕсуг.
Ахсиаги гъӕуи Абисалтӕ берӕ рӕстӕгути фӕццардӕнцӕ, уӕдта ӕрлигъдӕнцӕ Думти гъӕумӕ. Муггаги адӕмӕй Ахсиаг ӕма Дунти гъӕути ка цардӕй, уонӕн сӕ нӕмттӕ, уӕдта катӕ адтӕнцӕ, уони неке зонуй. Дунти гъӕуи хестӕртӕ сӕ фиддӕлтӕй игъосгӕ ӕрцудӕнцӕ, зӕгъгӕ, дан, Баделиати Баделий фурттӕй иннӕ гъӕути ци муггӕгтӕ равзурдӕнцӕ (Абисалтӕ, Битутӕ, Туйгъантӕ, Хъубадтӕ, Хъабантӕ, Хъарадзаутӕ ӕма Чегемтӕ), етӕ будури гъӕутӕмӕ ледзун ку райдӕдтонцӕ, уӕд Дунти цӕрӕг Абисалтӕ дӕр фӕллигъдӕнцӕ. 1886-аг анзи ӕрфинсти бӕрӕггӕнӕнтӕмӕ гӕсгӕ, Дунти гъӕуи ма цардӕй Бекмӕрзай фурт Иналухъ ӕма е дӕр ӕд бийнонтӕ еци анз фӕллигъдӕй Къорай гъӕумӕ. Уӕдӕй фӕстӕмӕ Абисалти муггагӕй Дигори коми цӕрӕг нӕбал адтӕй. (Абисалти муггаги хабӕрттӕ ракодта 1991 анзи Дунти гъӕуи цӕрӕг Байсонгъурти Мусабий, е ба хабӕрттӕ фегъуста сӕ гъӕуи хестӕртӕй).
Байсонгъуртӕ ӕма Тобойтӕ. Аци муггӕгти равзурди хабӕртти туххӕй дзурдтан раздӕр, Къӕмунти гъӕуи муггӕгти туххӕй ку финстан, уӕд. Байсонгъурти муггаги равзурди кой ба ма фӕстӕдӕр кӕндзинан Хонсари гъӕуи цӕргути муггӕгти хӕццӕ. (Байсонгъурти муггаг фиццагидӕр еци гъӕуи ке исӕнтӕстӕй, уомӕ гӕсгӕ).
Гизиктӕ. Муггаг исӕнтӕстӕй Уӕллагири коми, Цъӕййи. Сӕ муггаги фиццаг фидӕ Гизик кӕмӕй адтӕй, уӕдта ӕ фиди ном куд хундтӕй, уони неке зонуй. Гизик, дан, Цъӕййи коми кедӕр хӕццӕ фӕттоггин ӕй ӕма ӕрбалигъдӕй Дигори коммӕ. Ами ӕхе еу къуар рӕстӕги фӕрримахста, уӕдта ин цӕрӕнбунат иссеруни туххӕй фенхус кодтонцӕ Гӕлиати гъӕуи рагон цӕргутӕ Битутӕ, Зӕгӕлтӕ, уӕдта Зохъоти хестӕртӕ, ӕма уони ’нхусӕй ӕрцардӕй Гӕлиати гъӕумӕ хӕстӕг, Дунти гъӕуи. Е ’дарддӕри царди дӕр ин анхос кодтонцӕ еци муггӕгти адӕм. Ӕвӕдзи, уомӕ гӕсгӕ нимайунцӕ Гизиктӕ, Битутӕ, Зӕгӕлтӕ ӕма Зохъоти муггӕгти, тогхӕстӕг нӕ уогӕй, ӕрвадтӕлтӕбӕл.
Гизик Дунти гъӕуи фиццагидӕр ӕхецӕн цӕрӕн хӕдзарӕ исаразта, уосӕ ракурдта ӕма бийнонти хецау иссӕй, ӕ муггаг ба ӕхе номбӕл, Гизиктӕ, зӕгъгӕ, искодта. Уотемӕй Гизикти муггаг Дунти гъӕуи нимад ӕрцудӕй бундорон цӕрӕгбӕл.
Гизикӕн Дунти гъӕуи исӕнтӕстӕй цӕуӕт – фурттӕ ӕма кизгуттӕ. Уонӕн дӕр адтайдӕ цӕуӕт, фал, еци цӕуӕти нӕмттӕ куд хундтӕнцӕ, уой ӕнхӕстӕй неке зонуй. Халери незӕй анӕй дӕр беретӕ рамардӕнцӕ. Муггагӕй халери незӕй ци ефстӕгтӕ байзадӕнцӕ ӕгасӕй, етӕ ба, дан, адтӕнцӕ Уазгерий ӕма Мацко, уӕдта сӕ фурттӕ Долӕ ӕма Ислам, уонӕн сӕ фиди ’нсувӕри фурттӕ Кермен ӕма Бабий.
1886 анзи ’рфинстити бӕрӕггӕнӕнтӕмӕ гӕсгӕ ба, Гизикти муггагӕй Дунти гъӕуи цардӕнцӕ: Алимӕрза ӕма Долӕ – Уазгериййи фурттӕ, уӕдта Ислам Мацкой фурт. Дафа, Кермен ӕма Бабий еци анзи ӕрфинстмӕ нӕ бахаудтӕнцӕ, уой агъонмӕ фӕллигъдӕнцӕ Къора, Уорсдон ӕма Синдзигъӕумӕ.
Мацко Дунти гъӕуи цӕргӕ байзадӕй, ӕма ин исӕнтӕстӕй фондз фурти: Налухъ, Гаги, Цӕрай, Майрӕн ӕма Сланбег, уӕдта фондз кизги: Гдиу, Сахар, Бидтӕл, Госга ӕма Зинкӕ. Кизгуттӕ лӕгтӕмӕ ’рцудӕнцӕ, и фондз фуртемӕн ба Дунти гъӕуи адтӕй цӕуӕт. Етӕ дӕр 1886 анзи фӕллигъдӕнцӕ Къорай гъӕумӕ. Уӕдӕй фӕстӕмӕ Уӕллагкоми зилди Гизикти муггагӕй цӕрӕг нӕбал адтӕй.
Къора ӕма Уорсдони Гизикти муггагӕй ка ’рцардӕй, уонӕн сӕ фулдӕр фӕлтӕртӕ аци гъӕути исӕнтӕстӕнцӕ. Абони ба Гизикти муггаги адӕмтӕ цӕрунцӕ Иристони берӕ гъӕутӕ ӕма горӕтти дӕр.
(Гизикти муггаги равзурди цубур истори финст ӕрцудӕй 1990 анзи Уорсдони гъӕуи 66-анздзуд Гизикти Налухъи фурт Бариси таурӕхътӕмӕ гӕсгӕ).

Гокъотӕ. Раги кӕддӕр, дан, Гокъотӕ цардӕнцӕ Гурдзий, Туалетий. Фал, сӕ муггаг Гурдзий куд равзурдӕй, уой ба бӕлвурдӕй неке зонуй.
Уоми цӕргӕй, еу уӕхӕни Гокъотӕн сӕ еу ӕнсувӕр рамардта кедӕр муггагӕй лӕг. Муггаг фӕттоггин ӕй, гъӕуама си мӕрдгинтӕ сӕ тог райстайуонцӕ, ӕма, цӕмӕй идарддӕр тог мабал никкалдайдӕ, уомӕ гӕсгӕ Гокъотӕн Гурдзийӕй ледзгӕ ’рцудӕй. Фиццаг, дан, ислигъдӕнцӕ Цӕгат Кавказмӕ – Иристонмӕ, уой фӕсте ба ӕрбалигъдӕнцӕ Дигори коммӕ ӕма ӕрцардӕнцӕ Уӕллагкоми зилди, Дунти гъӕуи.
Аци гъӕуи Гокъотӕ фӕццардӕнцӕ къуар рӕстӕги, сӕ муггаги адӕм фӕстагмӕ фӕффулдӕр ӕнцӕ, исӕнтӕстӕй ма сӕмӕ лӕхъуӕнтӕ ӕма кизгуттӕ.
Ӕрбаледзгутӕй сӕ еуей ном хундтӕй Тимур, ӕ уосӕ ба адтӕй Тотойти кизгӕ. Уонӕн Дунти гъӕуи исӕнтӕстӕй цуппар фурти: Бай, Базе, Бадзи ӕма Бати.
Фӕстагмӕ Гокъотӕ Дунти гъӕуӕй сӕ цӕрӕнбунат раййивтонцӕ будурмӕ, фӕллигъдӕнцӕ Къорай гъӕуи цормӕ, Фадауи ӕрдозӕмӕ. Еци рӕстӕги ма ардӕмӕ ӕрлигъдӕй цӕрунмӕ никкидӕр ма берӕ адӕм. Ӕрледзӕг адӕмӕн Фадауи зӕнхитӕ нӕбал фагӕ кодтонцӕ, уомӕ гӕсгӕ ба цӕргутӕ хуӕздӕр цардагор лигъдӕнцӕ ӕндӕр рауӕнтӕмӕ. Гокъоти Тимури фурттӕ дӕр Фадауи ӕрдозӕй фӕллигъдӕнцӕ: Бай – Киристонгъӕумӕ, Базе – Чиколамӕ, Бадзи ба фӕллигъдӕй фӕстӕмӕ Дигори коммӕ ӕма ӕрцардӕй сӕ рагон гъӕуи – Дунти.
Бадзийӕн Дунти гъӕуи исӕнтӕстӕй цӕуӕт ӕма цӕуӕти цӕуӕт. Фӕстагмӕ етӕ дӕр исберӕ ’нцӕ, цалдӕр аули сӕмӕ фӕззиндтӕй. Уонӕй еу аул Дунти гъӕуӕй ӕрбалигъдӕй Гӕлиати гъӕумӕ ӕма си ӕрцардӕй бундоронӕй. Гокъотӕй Дунти гъӕуи цӕргӕ ка байзадӕй, уӕдта, Гӕлиати гъӕумӕ ка ’рбалигъдӕй, етӕ катӕ адтӕнцӕ, сӕ нӕмттӕ куд хундтӕнцӕ, уони некебал зонуй. Халери рӕстӕги, дан, Гокъоти муггагӕй дӕр беретӕ рамардӕнцӕ, ӕгасӕй си ка байзадӕй, уой дӕр некебал гъуди кӕнуй.
Фал, дан, уонӕй ка исӕнтӕстӕй, етӕ ба адтайуонцӕ, нӕ республики Сӕйраг архиви 1886-аг анзи ӕрфинстмӕ ка бахаудтӕй, еци адӕм.
Дунти гъӕуи цӕргути хӕццӕ: Бадзий фурт Аслӕмурза ӕ бийнонти хӕццӕ. Бийнонти нимӕдзӕ адтӕй 21 адӕймаги; 
Гӕлиати гъӕуи: Гапи, Дзица ӕма Бола – Гусаййи фурттӕ, уӕдта Ислам – Гудзауи фурт. Етӕ дӕр цардӕнцӕ хецӕнтӕй, алке ӕхе бийнонти хӕццӕ.
1913-аг анзи ӕрфинсти Гӕлиати гъӕуи цӕргути хӕццӕ Гокъотӕ нӕбал разиндтӕнцӕ, уой агъонмӕ, дан, фӕллигъдӕнцӕ ӕндӕр рауӕнтӕмӕ.
Дунти гъӕуи ба 1913-аг анзи цардӕнцӕ: Геуӕрги (Сагко) – Бадзий фурт, Алексей – Сламӕрзай фурт, Фаддей – Ахтоли фурт ӕма Васили – Сланбеги фурт, уӕдта Фарий – седзӕргӕс уосӕ. (Анӕн дӕр сӕ бийнонтӕ «Бийнонти номхигъдти» финст не ’рцудӕнцӕ).
Аци ’нсувӕрти цӕуӕт ӕма цӕуӕти цӕуӕт Дунти гъӕуи берӕ рӕстӕгути фӕццардӕнцӕ, уӕдта, хуӕнхти цӕргутӕн будуртӕмӕ ледзуни барӕ лӕвӕрд ку ’рцудӕй, уӕд Гокъоти адӕм дӕр фӕллигъдӕнцӕ Иристони будури гъӕутӕ ӕма горӕттӕмӕ.
(Гокъоти муггаги хабӕрттӕ финст ӕрцудӕнцӕ раздӕри Уӕллагкоми зилди цӕрӕг хестӕр лӕгтӕ: Гокъоти Васили ӕма Майрӕни таурӕхътӕмӕ гӕсгӕ 1990 анзи Дзӕуӕгигъӕуи).

Цомартатӕ ӕма Кудзойтӕ. Рагон таурӕхътӕмӕ гӕсгӕ, Кудзойти муггаг равзурдӕй Цомартатӕй.
Дигоргоми кӕци Цомартати муггаг цардӕй, уони фиццаг. фидӕ Беро ӕрбалигъдӕй Дигоргоммӕ раги кӕддӕр Курттати комӕй, Хедигъоси гъӕуӕй. Уоми, дан, сӕ гъӕуккаги хӕццӕ фӕттоггин ӕй ӕма мӕрдгинтӕй ӕхе гъӕуай кӕнуни туххӕй ӕрбалигъдӕй Уӕллагкоми зилдмӕ. Уӕллагкоми зилди цӕргутӕ Беройӕн гъӕутӕй ескӕми ӕрцӕруни барӕ нӕ равардтонцӕ, тарстӕнцӕ сӕхецӕн, Беро тоггин ке хӕццӕ фӕцӕй, еци устур муггаги адӕмӕй.
Цомарти-фуртӕн хуӕздӕр амал ку нӕбал адтӕй, уӕд ӕрцардӕй еу бӕрзонд хонхи буни, лӕгӕти. Гъӕутӕмӕ ӕрцӕуни барӕ дӕр ин нӕ лӕвардтонцӕ уӕллагкоймӕгтӕ. Уотемӕй Беро берӕ рӕстӕги фӕццардӕй хонхи лӕгӕти еунӕгӕй. Ӕ устурдӕр куст адтӕй цауӕни хӕтун, уӕдта ӕ бӕх ӕма ӕ дууӕ куййемӕ зелун. Гъӕуккӕгтӕ ’й худтонцӕ гъӕддаг лӕг кенӕ ба – гъӕддаг берӕгъ.
Цӕйбӕрцӕ фӕццардӕй Беро хонхи лӕгӕти, Хуцау зонуй, фал, дан, еу бон ба ӕ царди гъуддӕгтӕ ӕваст фендӕрхузон ӕнцӕ. Еци бон, дан, Гӕлиати гъӕуи кустгъон адӕм сӕ еугур дӕр адтӕнцӕ се ’гуӕрдӕнти хуасӕ кӕрдуни ӕма, дан, еци бон кӕсгон тухгӕнгутӕ Гӕлиати гъӕумӕ ӕрбампурстонцӕ ӕма раскъафтонцӕ Цӕрати гъӕздуг ӕма хъаурӕгин муггаги кизгӕ Фӕрди. Цомарти-фурт сӕ расурдта ӕма еу унгӕги сӕ цормӕ ӕрлӕудтӕй. Кӕсгӕнттӕй курдта, цӕмӕй и кизги исуӕгъдӕ кодтайуонцӕ ӕнӕ фидбилизӕй, уой. Уӕгъдӕ нӕ, фал ма Беробӕл кӕсгӕнттӕ топпадзагъдӕй дӕр ралӕудтӕнцӕ. Уӕд Цомарти-фурт кӕсгӕнтти нихмӕ истугъта ӕма си авд рамардта, ӕстӕймаги ба цӕфӕй рауагъта хабар хӕссӕгӕн Кӕсӕгмӕ, Фӕрдӕ ба фидбилизӕй фӕййервазтӕй. Уӕдмӕ Гӕлиати гъӕуӕй Цӕрати фӕдесонтӕ дӕр ӕрхӕццӕ ’нцӕ ӕма, гъуддаг ку балӕдӕрдтӕнцӕ, уӕд Беройӕн ӕ къох истонцӕ, арфӕ ин кодтонцӕ. Гъуддаг кӕронмӕ рауадӕй уотӕ, ӕма Цӕратӕ сӕ кизгӕ Фӕрди равардтонцӕ лӕгмӕ Цомартай-фурт Беройӕн. Гъӕуи син барӕ равардтонцӕ хӕдзарӕ исаразунӕн. Беро ӕма Фӕрдӕ берӕ рӕстӕгути фӕццардӕнцӕ сӕ дууадӕс фурти ӕма уони цӕуӕти хӕццӕ Дунти гъӕуи уарзон ӕма лимӕнӕй. Сӕ фиццаг хӕдзарӕ ниууагътонцӕ ӕма ӕрцардӕнцӕ, Халбийти дон ӕма Сонгути дон кӕми байеу унцӕ, уомӕ хӕстӕг. Абони дӕр ма еци гъӕу хонунцӕ Цомартати гъӕу, зӕгъгӕ. Цомартатӕн сӕ фиддӕлтӕй беретӕ уарзтонцӕ цауӕни хӕтун. Уидӕ сӕмӕ хуарз цауӕйнон куйтӕ. Еу уӕхӕни сӕмӕ Донифарси гъӕуӕй исцудӕнцӕ куйтӕ ӕлхӕнунмӕ дууӕ лӕги, ӕма син Цомартатӕ еунӕг дӕр нӕ уӕйӕ кодтонцӕ. Сӕ киндзитӕй сӕ еу еци гъуддаг ку фегъуста, уӕд е ’фсийни рази хъурхъургӕнӕгау загъта: «Куй ка ’лхӕнуй – еу куй ӕй, куй ка нӕ уӕйӕ кӕнуй, е ба дууӕ куййи ’й...»
Зӕронд уосӕ киндзи дзурдтӕ нӕлгоймӕгти хестӕртӕн рафӕнзта, етӕ ба сӕхебӕл ӕрхудтӕнцӕ ӕма иуазгутӕн лӕвар равардтонцӕ дууӕ куййи.
Берӕ цауӕйнон куйтӕ ке дардтонцӕ Цомартатӕ Уӕллагкоми, уӕдта ма, адӕмбӕл ку рахӕлеу ӕй Донифарси куйӕлхӕнгути хабар, уӕд сӕ муггаг Дунти гъӕуи Цомартатӕн иссӕй Кудзойтӕ.
Кудзойти фиццаг фидӕ адтӕй Курттати коймаг Цомартати Беро. Уӕлдӕр куд исбӕрӕг кодтан, уомӕ гӕсгӕ зонӕн, Берой уосӕ Фӕрдӕ ба адтӕй устур ӕма кадгин муггаг Цирухси (Гӕлиати) цӕрӕг Цӕратӕй.
Беро ӕма Фӕрдӕн исӕнтӕстӕй дууадӕс фурти, фал уонӕн сӕ нӕмттӕ куд хундтӕнцӕ, уой ба неке зонуй. Еци дууадӕс фуртемӕн дӕр адтӕй цӕуӕт ӕма цӕуӕти цӕуӕт, ӕма уони нӕмттӕ дӕр таурӕхъгӕнӕг нӕ зонуй. Мах ба таурӕхъгӕнӕги хӕццӕ ’нгъӕл ан, нӕ республики Сӕйраг архиви 1886-аг анзи гъӕуи цӕргути ӕрфинстмӕ ка бахаудтӕй, етӕ адтайуонцӕ и дууадӕс фуртей цӕуӕти цӕуӕт – Кудзойти адӕм. Етӕ ба адтӕнцӕ: Дзӕрӕхмӕт, Амер ӕма Хъубади – Гуатцауи фурттӕ; Санахъо – Басили фурт, уӕдта Урусбий – Сумай фурт. Урусбиййи бийнонти нимӕдзӕ 1886-аг анзи адтӕй 29 адӕймаги. Еци анз Дзӕрӕхмӕт, Амер ӕма Хъубади фӕллигъдӕнцӕ Киристонгъӕумӕ, Санахъо ӕма Урусбий ба цӕргӕ байзадӕнцӕ Дунти гъӕуи.
1913-аг анзи ӕрфинсти бӕрӕггӕнӕнтӕмӕ гӕсгӕ ба, Кудзойти муггагӕй Дунти гъӕуи цардӕнцӕ: Алексей (Бабу), Иван – Тохъай фурт, Саввӕ (Сабан) – Касай фурт, Константин (Кудзий) – Хӕмӕти фурт (ӕ бийнонти нимӕдзӕ адтӕй 20 адӕймаги), Семен (Санахъо) – Василий фурт, Виссарион (Баци) – Санахъой фурт ӕма Цӕрай – Дзакой фурт, Цӕраййи бийнонти нимӕдзӕ адтӕй 23 адӕймаги).
Дунти аци адӕми цӕуӕти цӕуӕт дӕр нимӕдзӕй исберӕ ’нцӕ. Фӕстагӕрдӕмӕ сӕ цард фӕллӕгъуздӕр ӕй, сӕ еумӕйаг зӕнхитӕ син нӕбал фагӕ кодтонцӕ, хӕдзӕртти дӕр берӕгай бийнонтӕй ке цардӕнцӕ, еци гъуддаг дӕр син царди ӕгъдауи берӕ зинтӕ ӕвзарун кодта. Уомӕ гӕсгӕ ба, паддзахадӕй будурмӕ ледзуни барӕ лӕвӕрд ку ’рцудӕй, уӕд Кудзойти муггаги адӕм дӕр аултӕй лигъдӕнцӕ будури гъӕутӕ ӕма горӕттӕмӕ.
(Цомартатӕ ӕма Кудзойти муггӕгти равзурди цубур истори финст ӕрцудӕй Кудзойти Бариси таурӕхъмӕ гӕсгӕ. Еци таурӕхъ ба мухургонд ӕрцудӕй газет «Рӕстдзинад»-и 1990 анзи. Муггӕгти адӕми нӕмттӕ ба исфинстан нӕ республики Сӕйраг архиви финститӕмӕ гӕсгӕ.

Къосиратӕ. Аци муггаги фиццаг фӕззинди туххӕй абони бӕлвурдӕй неке неци зонуй. Фал ӕй еуетӕ ба нимайунцӕ Хонсар Иристонӕй ӕрбафтуйӕгбӕл. Муггаги фиццаг фидӕ, дан, раздӕр цардӕй Хонсар Иристони, уордигӕй ба ин цӕмӕдӕр гӕсгӕ ледзгӕ ӕрцудӕй Дигори коммӕ Дунти гъӕумӕ. Уоми фиццаг цӕрӕн хӕдзарӕ исаразта, уӕдта бийнонти гъуддаг бакодта. Ӕ муггаг ба, кенӕ раздӕр куд адтӕй, уотӕ ’й (Къосиратӕбӕл) ниууагъта, кенӕ ба ӕ ном Къосира хундтӕй ӕма ’й ӕхе номбӕл искодта.
Цидӕр адтӕй, уӕддӕр Къосирати фиццаг фидӕ Дунти гъӕуи бундоронӕй ӕрцардӕй. Исӕнтӕстӕй ин цӕуӕт ӕма цӕуӕти цӕуӕт. Фал, уонӕн сӕ нӕмттӕ куд хундтӕнцӕ, сӕ цард идарддӕр куд рауадӕй, уони дӕр хуарз неке зонуй.
Мах ба ами дӕр ӕнгъӕл ан, цума еци цӕуӕти фурттӕ, кенӕ ба уони фурттӕн исӕнтӕстӕнцӕ Дунти гъӕуи, мӕнӕ нӕ республики Сӕйраг архиви 1886-аг анзи гъӕуи цӕргути ӕрфинстмӕ ка бахаудтӕй, етӕ. Ӕрфинстмӕ ба Къосирати муггагӕй бахаудтӕнцӕ: Цоцой фурт Гасай, Урусбий (ӕ фиди ном финст нӕй) ӕма Хазбиййи фурт Хъази.
Гаспой фурттӕ Азамат ӕма Сабазгерий ба фӕстагдӕр Дунти гъӕуӕй ӕд бийнонтӕ фӕллигъдӕнцӕ Къӕмунти гъӕумӕ ӕма си цардӕнцӕ бундоронӕй.
1913-аг анзи ӕрфинсти бӕрӕггӕнӕнтӕмӕ гӕсгӕ ба, Къосирати муггагӕй Дунти гъӕуи цардӕнцӕ: Данел (Сафарбий) – Гасай фурт, седзӕргӕс Къосирати кизгӕ Бабу, уӕдта Николай Д. (ӕ фиди ном финст нӕй). Къосирати муггаги адӕмӕй, уӕлдӕр ке нӕмттӕ бавдистан, уонӕн дӕр адтӕй цӕуӕт ӕма цӕуӕти цӕуӕт. Фӕстагмӕ муггаги адӕм исберӕ ’нцӕ, сӕ цард лӕгъуздӕр кӕнун райдӕдта, уомӕ гӕсгӕ ба хуӕздӕр цардагор лигъдӕнцӕ будури гъӕутӕмӕ. Гаспой фурттӕ – Азамат ӕма Сабазгерий – 1886 анзи Къӕмунти гъӕуӕй фӕллигъдӕнцӕ ӕд бийнонтӕ будурмӕ, Къорай гъӕумӕ. Къосирати муггаги иннӕ адӕм ба ма Дунти гъӕуи фӕццардӕнцӕ берӕ рӕстӕгути дӕргъи, уӕдта етӕ дӕр 1930 анзи агъонмӕ фӕллигъдӕнцӕ будури гъӕутӕ ӕма горӕттӕмӕ. 1930 анзи фӕсте Къосирати мугтагӕй Уӕллагкоми зилди гъӕути цӕрӕг нӕбал адтӕй.
Къосирати муггаги адӕми хуӕздӕр базудтонцӕ сӕ еу ӕнсувӕр Урусбиййи фурт Сӕрмӕти фӕрци. Сӕрмӕт берӕ бахъиамӕт кодта Октябри революций рӕстӕги Советон цардарӕзтбӕл, Иристони адӕмти культурон цард исбӕрзонд кӕнуни фӕдбӕл.
(Къосирати муггаги хабӕрттӕ финст ӕрцудӕнцӕ 1991 анзи мартъий мӕйи Байсонгъурти Аким ӕма Байсонгъурти Бесӕгъури таурӕхътӕмӕ гӕсгӕ).

Тедтойтӕ. Аци муггаги равзурди истори базонуни туххӕй каст ӕрцудӕй къуар рагон таурӕхъи.
Иннӕ таурӕхъ ба радзурдта хестӕр лӕг, Дзӕуӕгигъӕуи горӕти цӕрӕг Тедтойти Сабазгериййи фурт Садуллӕ. Еци таурӕхъи Садуллӕ сӕ муггаги исӕнтӕст бӕттуй Ос-Бӕгъатӕри фурт Сидамонӕй исӕнтӕсгӕ къабазӕбӕл. Цардӕнцӕ Уӕллагири коми, Ходи гъӕуи. Адтӕнцӕ дууӕ ӕнсувӕри: Ход ӕма Тӕригон. Ход ӕ муггаг искодта ӕхе номбӕл, Ходтӕбӕл (гъӕуӕн дӕр, дан, лӕвӕрд ӕрцудӕй еци лӕги ном). Тӕригонӕн ба уоми исӕнтӕстӕй Катук (Хъайтухъ), уомӕн ба – Тедтой. Катук (Хъайтухъ) ӕма Тедтой дӕр сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Ходи гъӕуи фӕззиндтӕнцӕ Хъайтухътӕ ӕма Тедтойти муггӕгтӕ. Ӕртӕ муггаги дӕр Ходи гъӕуи фӕццардӕнцӕ берӕ рӕстӕгути, уӕдта Ходтӕ ӕма Хъайтухътӕ фӕллигъдӕнцӕ фӕйнӕ рауӕнемӕ. Тедтойтӕ ба Ходи гъӕуӕй фӕллигъдӕнцӕ, тоггин ке фӕцӕнцӕ, уой туххӕй. Уой фӕсте Тедтойти муггагӕй сӕ еу ӕрбалигъдӕй Дигори коммӕ. Еци лӕгӕн ӕ ном куд хундтӕй, уой неке зонуй, фал Дигори коми дӕр еу къуар рӕстӕги хуӕнхти ӕхе фӕрримахста, уӕдта ӕрцардӕй Уӕллагкоми зилди, Дунти гъӕуи уӕллӕй, Дзиуӕртти тегъӕбӕл, фӕстагдӕр ба уордигӕй ӕрлигъдӕй Дунти гъӕумӕ. Тедтоййи-фуртӕн ами адтӕй цӕуӕт, фал ин катӕ адтӕй, уӕдта, сӕ нӕмттӕ куд хундтӕнцӕ, уони неке зонуй. Уони дӕр халери нез ӕрӕййафта. Фал, ӕгасӕй си ка байзадӕй, етӕ ба ’нцӕ 1886 ӕма 1913-аг ӕнзти ӕрфинстити.
1886-аг анзи Тедтойти муггагӕй Дунти гъӕуи цардӕнцӕ: Вакко (фиди ном финст нӕй), Гасай – Додтой фурт, Налухъ – Баппаййи фурт, Сабазгерий – Басили фурт, Гайсӕн ӕма Бурнац – Кекой фурттӕ.
1913-аг анзи ба – Алексей ӕма Саввӕ – Василий фурттӕ, уӕдта Харитъон (Цӕрай) – Майрӕни фурт.
1886 анзи Тедтойти муггагӕй будури гъӕутӕмӕ фӕллигъдӕнцӕ ӕд бийнонтӕ Кекой фурттӕй: Гайсӕн – Къорамӕ, Бурнац ба – Синдзигъӕумӕ, уордӕмӕ фӕллигъдӕй Баппаййи фурт Налухъ дӕр. Тедтойти муггаги иннӕ адӕм ба ма берӕ рӕстӕгути фӕццардӕнцӕ Дунти гъӕуи, уӕдта етӕ дӕр фӕллигъдӕнцӕ: сӕ еуетӕ – Змейки станицӕмӕ, иннетӕ ба – Къора ӕма Синдзигъӕумӕ, уӕдта ма берӕ гъӕутӕ ӕма горӕттӕмӕ.

Хъибизтӕ. Хъибизти муггаг куд фӕззиндтӕй Дигори коми, еци хабар дзурдтан раздӕр, Къамати гъӕуи муггӕгти равзурди туххӕй ку финстан, уӕд. Таурӕхътӕмӕ гӕсгӕ бӕрӕггонд ӕрцудӕй, раги кӕддӕр, дан, Хонсар Иристонӕй, Хъоди комӕй, Ганиси гъӕуӕй рацудӕнцӕ цардагор цуппар ӕнсувӕри: Хъибиз, Секъина, Къобал ӕма Фатдзар. Фӕззилдӕнцӕ Цӕгат Иристони хуӕнхти, кӕмтти, адтӕнцӕ Уӕллагири коми дӕр. Хъибиз ӕма Къобал ӕринцадӕнцӕ Бади гъӕуи, Секъина ӕма Фатдзар ба ӕрбафтудӕнцӕ Дигори коммӕ ӕма ӕрцардӕнцӕ Тъӕпӕн Дигори, Къамати гъӕуи. Хъибиз Бади гъӕуи кедӕр хӕццӕ фӕттоггин ӕй, ӕма ин уомӕ гӕсгӕ Уӕллагири комӕй, Бади гъӕуӕй ледзгӕ ’рцудӕй. Е дӕр ӕрбалигъдӕй Дигори коммӕ ӕма ӕрцардӕй Дунти гъӕуи. Къобалтӕй дӕр еу ӕнсувӕр Бади гъӕуӕй фӕллигъдӕй Дигори коммӕ, ӕма е дӕр ӕрцардӕй ӕ фиди ӕнсувӕртӕ Секъина ӕма Фатдзари цори Къамати гъӕуи. Уотемӕй ӕнсувӕртӕ Секъина, Фатдзар ӕма Хъибиз, уӕдта се ’нсувӕр Къобали-фурт ӕрбафтудӕнцӕ Дигори коммӕ, ӕма фӕззиндтӕнцӕ муггӕгтӕ: Дунти гъӕуи – Хъибизтӕ; Къамати гъӕуи ба – Секъинатӕ, Фатдзартӕ ӕма Къобалтӕ. Сӕ нӕуӕг цӕрӕнбунӕтти бийнонти гъуддаг бакодтонцӕ, ӕма си алкедӕр иссӕй бийнонти хецау, фӕззиндтӕй син цӕуӕт ӕма цӕуӕти цӕуӕт. Хъибизӕн Дунти гъӕуи ӕ фиццаг цӕуӕт катӕ адтӕнцӕ, уой некебал гъуди кӕнуй. Фал уони цӕуӕт кенӕ ба цӕуӕти цӕуӕт ба адтайуонцӕ, нӕ республики Сӕйраг архиви 1886-аг ӕма 1913-аг ӕнзти ӕрфинститӕ ке раргъавтонцӕ, еци цӕргутӕ.
1886 анзи Хъибизти муггагӕй Дунти гъӕуи цардӕнцӕ: Сабазгерий – Тетиси фурт (ӕ бийнонти нимӕдзӕ адтӕй 21 адӕймаги); Хацама – Айтеги фурт; Хацби – Хатуай фурт; Хъубади – Ислами фурт; Гӕвдий ӕма Цӕрай – Гуймани фурттӕ; Лидза – Хамӕзай фурт (ӕ бийнонти нимӕдзӕ адтӕй 26 адӕймаги).
1913-аг анзи ӕрфинсти бӕрӕггӕнӕнтӕмӕ гӕсгӕ Хъибизти муггагӕй Дунти гъӕуи цардӕнцӕ: Александр (Тати) ӕма Харитъон – Аслӕнбеги фурттӕ; Гуймани фурт Гаврил; Петри фурт Спиридон (Фидар); Лидзай фурт Басил; Ӕвсимайхуай фурт Гӕмӕт (Константин); Мойсеййи фурт Геуӕрги; Хъубадий фурт Караман; Сабани фурт Николай (Микъо); Айтеги фурт Харитъон (Хамаца); Сергей (Саго) ӕма Елхъан – Сагой фурттӕ.
Ранимад адӕмӕн дӕр Дунти гъӕуи ӕнтӕстӕй цӕуӕт ӕма цӕуӕти цӕуӕт – фурттӕ ӕма кизгуттӕ. Фӕстагмӕ муггаги адӕм нимӕдзӕй исберӕ ’нцӕ. Уой бӕрцӕ берӕ цӕргутӕн сӕ еумӕйаг зӕнхитӕ нӕбал фагӕ кодтонцӕ, сӕ хӕдзӕртти дӕр берӕгай бийнонтӕй цӕрун исзин ӕй, уомӕ гӕсгӕ ба, амал си кӕмӕн фӕууидӕ, етӕ лигъдӕнцӕ будури гъӕутӕ ӕма горӕттӕмӕ. Фӕллигъдӕнцӕ фӕйнӕ рӕстӕгеми (сӕ еуетӕ раздӕр, иннетӕ ба фӕстӕдӕр), фал си, ка кӕд ӕма кумӕ фӕллигъдӕй, уони ба нӕ бон не ’ссӕй исбӕрӕг кӕнун.
Дунти гъӕуи ба ма абони дӕр Хъибизти муггагӕй цӕрунцӕ ӕхсӕз бийнонти.
(Хъибизтӕ, Секъинатӕ, Фатдзартӕ ӕма Къобалти муггӕгти равзурди цубур истори финст ӕрцудӕй Дзӕуӕгигъӕуи горӕти цӕрӕг 65-анздзуд Секъинати Алихани фурт Мазани таурӕхъмӕ гӕсгӕ, уӕдта нӕ республики Сӕйраг архиви финститӕмӕ гӕсгӕ).

Хъулатӕ, Синдиртӕ, Гӕбутӕ, Себеттӕ, Хъаратӕ дан, адтӕнцӕ хӕстӕг ӕрвадтӕлтӕ, цардӕнцӕ Уӕллагири коми, Дагоми.
Аци муггӕгти фиццаг фиддӕлтӕ равзурдӕнцӕ Ос-Бӕгъатӕри фурт Цъӕхили байзайӕггӕгтӕй.
Фиццаг рӕстӕгути ӕнсувӕртӕ Гӕбу, Себет, Хъара ӕма Хъула цардӕнцӕ еумӕ, уой фӕсте, сӕ цӕуӕт ку исберӕ ’нцӕ, уӕд сӕ цард къундӕг кӕнун байдӕдта, зӕнхитӕ син Дагоми нӕбал фагӕ кодтонцӕ, ӕма си сӕ еуетӕ сӕ цӕрӕнбунӕттӕ ӕййивтонцӕ ӕндӕр рауӕнтӕмӕ.

Феппайуйнаг. Аци муггӕгтӕй кадӕртӕ Лезгори гъӕумӕ ке фӕллигъдӕнцӕ, еци хабар ба лӕмбунӕгӕй финст ӕрцудӕй аци ’рмӕги, Лезгори гъӕуи цӕргути (Хъарати) туххӕй ку финстан, уӕд.

Хъулатӕн сӕ фиццаг фидӕ адтӕй Хъулати Будзо. Е дӕр раги кӕддӕр Дунти гъӕумӕ зӕнхагор ӕрбафтудӕй Уӕллагири комӕй, Дагомӕй. Ами ӕхецӕн цӕрӕн хӕдзарӕ исаразта, бийнонти гъуддаг бакодта, ӕма ин исӕнтӕстӕй ӕхсӕз фурти: Хамурзӕ, Елмӕрза, Сабан, Беппа, Дзабе ӕма Дзосо.
Аци ’нсувӕртӕй ка исӕнтӕстӕй, етӕ ба адтӕнцӕ: Хазбий, Дзасар, Дафа, Ермен, Тӕтӕрий, Гаспо, Бабус, Ахмӕт, Тугул, Афаназ, Иван, Сандир ӕма Геуӕрги, уӕдта кизгуттӕ: Ефена, Дарикъо, Нагъуӕ ӕма Дариа.
Ранимад ӕнсувӕртӕн Дунти гъӕуи ӕма будурти гъӕути дӕр исӕнтӕстӕй фӕлтӕртӕ. Еци фӕлтӕртӕ абони цӕрунцӕ Иристони гъӕутӕ ӕма горӕтти.
1901-аг анзи Хъулати ’нсувӕртӕй сӕ еуетӕ ӕд бийнонтӕ фӕллигъдӕнцӕ Дзӕгъеппарзмӕ, иннетӕ ба ма фӕццардӕнцӕ Дунти гъӕуи берӕ рӕстӕгутӕ, уӕдта етӕ дӕр фӕллигъдӕнцӕ будури гъӕутӕмӕ. 
Синдиртӕ. Синдирти муггаг исӕнтӕстӕй Хъулати муггагӕй. Хъулатӕмӕ адтӕй еу лӕг, ӕ ном хундтӕй Синдир. Е, ӕ лӕги карӕнмӕ ку исхъӕрттӕй, уӕд уосӕ ракурдта, Хъулатӕй рахецӕн ӕй ӕма хецӕн бийнонтӕй цардӕй, фиццаг Дунти гъӕуи, уӕдта ӕ цӕрӕнбунат раййивта сӕ синхаг гъӕу Хонсармӕ. Ами ӕ муггаг ӕхе номбӕл искодта. Уотемӕй фӕззиндтӕй Синдирти муггаг.
Синдирӕн Хонсари гъӕуи исӕнтӕстӕй цӕуӕт, фал, етӕ катӕ адтӕнцӕ, уӕдта сӕ нӕмттӕ куд хундтӕнцӕ, уони неке зонуй.
Фал, уонӕй ка рантӕстӕй, етӕ ба 1886 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Слам, Басил ӕма Сарӕбий Гуатцауи фурттӕ.
1913-аг анзи ӕрфинсти бӕрӕггӕнӕнтӕмӕ гӕсгӕ ба, Синдирти муггагӕй Хонсари гъӕуи цардӕнцӕ: Гуатдзауи фурт Илья ӕма Басили фурт Харитъон. Синдирти муггаги адӕм дӕр Хонсари гъӕуи берӕ рӕстӕгути фӕццардӕнцӕ, уӕдта 1886 анзи ӕд бийнонтӕ фӕллигъдӕнцӕ Синдзигъӕумӕ (Гуатцауи фурттӕй сӕ еу – Сарӕбий). Иннетӕ дӕр берӕ рӕстӕгути фӕсте фӕллигъдӕнцӕ будури гъӕутӕмӕ.
(Хъулатӕ ӕма Синдирти муггӕгти равзурди цубур истори 1990 анзи финст ӕрцудӕй Дзӕуӕгигъӕуи, раздӕри Дунти гъӕуккаг Хъулати Геуӕргий фурт Максими таурӕхътӕмӕ гӕсгӕ).

Цӕгӕратӕ. Цӕгӕратӕ раздӕр цардӕнцӕ Курттати коми, фал син раги кӕддӕр цӕмӕдӕр гӕсгӕ уордигӕй ледзгӕ ’рцудӕй Садони коммӕ, Згиди гъӕумӕ. Цӕгӕратӕ Згиди фӕццардӕнцӕ берӕ рӕстӕгути. Сӕ адӕм гъуддаги фӕдбӕл арӕх цудӕнцӕ Згиди (Гъевони) ӕфцӕгбӕл Дигори коммӕ, Уӕллагкоми гъӕутӕмӕ. Ами син адтӕй берӕ зонгитӕ ӕма лимӕнтӕ. Уӕллагкоймӕгтӕ дӕр арӕх бӕрӕг кодтонцӕ Згидмӕ Цӕгӕрати. Гъӕути цӕргутӕ кӕрӕдзей хуарз базудтонцӕ, хуӕрифурттӕ дӕр си фӕззиндтӕй, цийни дӕр ӕма зиани дӕр кӕрӕдземӕн ӕгъдау кодтонцӕ.
Еу рӕстӕги Згиди Цӕгӕратӕй еу ӕригон лӕхъуӕн цардӕй, куд сӕхе бийнойнаг, уотӕ Дунти гъӕуи Абетӕмӕ, фал Абети бийнонтӕ сӕхуӕдтӕ нимӕдзӕй ку ’сберӕ ’нцӕ, сӕ кизгуттӕ ку ’сустуртӕ ’нцӕ, уӕдта Цӕгӕрай-фуртӕн сӕхемӕ ’здӕхгӕ ’рцудӕй.
Дунти гъӕуи цӕрӕг Абети дууӕ ’нсувӕрей ӕхсӕн ба уой фӕсте рауадӕй хъаугъа царди фӕдбӕл. Ӕнсувӕртӕй Цӕппойӕн адтӕй айдагъдӕр фондз кизги, фурт ин не ’сӕнтӕстӕй, е ’нсувӕр Саламонӕн ба адтӕй фондз фурти. Фиццаг рӕстӕги ’нсувӕртӕ (Цӕппо ӕма Саламон) цардӕнцӕ еумӕ, фал уӕдта байурстонцӕ, ӕма си алкедӕр ӕ бийнонти хӕццӕ хецӕнӕй цардӕй.
Рӕстӕг цудӕй, сувӕллӕнттӕ ирӕзтӕнцӕ, ниййергутӕ ба зӕронд кодтонцӕ. Фондз кизгей фидӕ Цӕппо фӕстаг рӕстӕги сагъӕс кодта ӕ бийнонти идарддӕри царди гъуддӕгтӕбӕл, ӕхенимӕр арӕх дзурдта: «Ӕз базӕронд дӕн, кизгуттӕ лӕгтӕмӕ рандӕуодзӕнцӕ, фурт мин нӕййес, ӕма уӕд мӕ мулк, мӕ циййес кӕмӕн байзайдзӕнцӕ». Еци гъуддагбӕл Цӕппо сагъӕс кодта бонӕ дӕр ӕма ӕхсӕвӕ дӕр, еу уӕхӕни ӕ гъудитӕ, ӕ фӕндон загъта е ’нсувӕр Саламонӕн, уӕдта си курдта, цӕмӕй ин ӕ фондз фуртемӕй сӕ еуей равардтайдӕ, ӕма е ӕ рамӕлӕти фӕсте иссайдӕ ӕ хӕдзари, ӕ мулк ӕма ӕ циййеси хецау...
Саламон Цӕппой идарддӕр дзорун нӕбал бауагъта, ӕваст ин дзуапп февардта: «Цӕмӕн дӕ гъӕуй мӕ фурт, ӕнӕ уой дӕр дӕ рамӕлӕти фӕсте дӕ мулк, дӕ хӕдзарӕ мӕн фурттӕн ку изайдзӕнӕнцӕ...»
Цӕппо е ’нсувӕри дзуапп банимадта ӕфхуӕрдбӕл, ӕма бабӕй уой фӕсте ӕ цардбӕл сагъӕс кодта. Ӕрӕгиау ӕ зӕрди ӕрӕфтудӕй сӕ рагон лимӕн Згиди гъӕуккаг Цӕгӕрати лӕхъуӕн. Загъта: «Уой хӕццӕ бадзубанди кӕнун ӕнгъезуй, е мӕ балӕдӕрдзӕнӕй». Рарвиста ймӕ лӕг, ӕма ’й ӕрбацӕун кодта Дунти гъӕумӕ. Цӕгӕрай-фуртӕн Цӕппо гъуддаг балӕдӕрун кодта, загъта ин: «Ӕз базӕронд дӕн, берӕ нӕбал фӕццӕрдзӕнӕн, мӕнӕ дин хӕдзарӕ, мулк, дӕ барӕ уӕнтӕ, мӕ фондз кизгемӕй дӕ зӕрдӕмӕ ка цӕуй, уой равзарӕ дӕхецӕн бийнойнагӕн, ӕма амонди хӕццӕ цӕретӕ, мӕ хӕдзарӕ мин бун кӕнун ма бауадзӕ. Ӕз дӕ аци гъуддаги равзурстон, хуарз дӕ ке зудтон, уомӕ гӕсгӕ, ӕууӕндун дӕбӕл».
Цӕгӕрай-фурт Цӕппой фӕндонбӕл исарази ӕй, куд ин загъта, уотӕ бакодта, кизгуттӕй сӕ еуей бийнойнагӕн ӕрхудта, ӕма цардӕнцӕ Абети Цӕппой хӕдзари, исӕнтӕстӕй ин фурт – Гацир. Гацири муггаг ниффинсун кодтонцӕ Абетӕбӕл. Гацир ку ’слӕг ӕй, уӕд ракурдта Бекмӕрзтӕй еу кизги – Гудзий. Бекмӕрзонӕй Гацирӕн исӕнтӕстӕй дууӕ фурти – Микъо (Николай) ӕма Данел. Данел рамардӕй, Микъо ба цардӕй Дунти гъӕуи. Микъойӕн афонӕ ку ’ссӕй, уӕд е дӕр уосӕ ракурдта Къӕмунти гъӕуккаг Гӕвдунти кизги – Оляй.
Микъойӕн Гӕвдунонӕй исӕнтӕстӕй фараст сувӕллони, ӕртемӕй фӕстӕмӕ, иннетӕ ба ӕригонӕй рамардӕнцӕ.
Микъо ӕма е ’нкъай Оля фӕстагдӕр ӕд бийнонтӕ Дунти гъӕуӕй сӕ цӕрӕнбунат раййивтонцӕ Салигуӕрдӕнмӕ (нури Алагири горӕтмӕ). Ами сӕ муггаг раййивтонцӕ ӕма ’й искодтонцӕ сӕхе раздӕри муггаг – Цӕгӕратӕбӕл.
Цӕгӕрати бийнонтӕ Салигуӕрдӕни фӕццардӕнцӕ ӕрӕги уалӕнгӕ.
(Цӕгӕрати муггаги равзурди цубур истори финст ӕрцудӕй Дзӕуӕгигъӕуи горӕти цӕргутӕ финсгутӕ Бекмӕрзти Афон ӕма Цӕгӕрати Гигой, уӕдта Алагири цӕрӕг, раздӕри ахургӕнӕг – Гӕвдунти Геуӕргий фурт Александри таурӕхътӕмӕ гӕсгӕ. Финст ӕрцудӕнцӕ 1991 анзи мартъий мӕйи).

Чекойтӕ. Аци муггаги фиддӕл Чеко, дан, исӕнтӕстӕй Уӕллагири коми, Ходи гъӕуи. Адтӕй, Ос-Бӕгъатӕри къабазӕй ка исӕнтӕстӕй, уӕхӕн лӕг. Ӕ муггаг конд адтӕй ӕхе номбӕл. Хӕстӕг ӕрвадтӕлтӕбӕл син нимад цӕунцӕ: Тедтойтӕ, Хъайтухътӕ, Бадриатӕ ӕма Ходтӕ (сӕ тӕккӕ хӕстӕгдӕр – Тедтойти муггаг).
Чеко Уӕллагири коми бийнонти гъуддаг бакодта, ӕ фидӕй рахецӕн ӕй ӕма хецӕнӕй ӕхе бийнонти хӕццӕ цардӕй. Адтӕй ин цӕуӕт, уӕдта цӕуӕти цӕуӕт. Уонӕй сӕ еу ӕнсувӕри фурт хундтӕй Басил. Басил Уӕллагири коми рацӕргӕ лӕг иссӕй, адтӕй уомӕн дӕр бийнонтӕ, цӕуӕт. Фал цӕмӕдӕр гӕсгӕ еци Басил Уӕллагири комӕй е ’ригон фурт Тӕкъай хӕццӕ фӕллигъдӕй Уӕллагкоммӕ, ӕма дууемӕй дӕр ӕрцардӕнцӕ Дунти гъӕуи. Ами фӕццардӕнцӕ еу къуар рӕстӕги. Басил зӕрондӕй рамардӕй, ӕ фурт Тӕкъа ба уӕдмӕ ӕ лӕги карӕнмӕ исхъӕрттӕй, уосӕ ракурдта (сӕхе гъӕуккаг Хъибизти кизги), ӕма ин еци уосӕй исӕнтӕстӕй фурт – Михал ӕма дууӕ кизги – Леска (ӕрцудӕй Цохътӕмӕ) ӕма Варка (ӕригонӕй рамардӕй). Тӕкъайӕн ӕ фиццаг уосӕ Хъибизон ку рамардӕй, уӕд дуккагӕн ӕрхудта Мӕхчески гъӕуккаг Икъати Абисали кизгӕ – Сурӕти (раздӕр адтӕй Гӕгкути уосӕ). Уомӕй ба ин исӕнтӕстӕй дууӕ фурти – Геуӕрги ӕма Мухарбег, уӕдта фондз кизги: Сарӕ (лӕгмӕ ӕрцудӕй Карсанатӕмӕ), Оля (Цӕрикъатӕмӕ), Верӕ (Золойтӕмӕ), Соня (Байсонгъуртӕмӕ) ӕма Майриа (Мӕрзойтӕмӕ). Чекойти Тӕкъай бийнонтӕ Дунти гъӕуи фӕццардӕнцӕ 1930 анзи уӕнгӕ. Тӕкъа рамардӕй 104-анздзудӕй, ӕма ’й байвардтонцӕ Змейки еумӕйаг уӕлмӕрдти.

ХОНСАРИ ГЪӔУ

Хонсари гъӕу ӕвӕрд адтӕй Дунти гъӕумӕ хӕстӕг, Сонгути дони галеу фарс, хонсарбӕл.
Гъӕуи цӕргутӕн се ’гъдӕуттӕ, сӕ царди уавӕртӕ ӕма сӕ иннӕ гъуддӕгтӕ адтӕнцӕ ӕмхузон Уӕллагкоми зилди гъӕути цӕргути хӕццӕ. Етӕ дӕр сӕ царди дӕргъи ӕвзурстонцӕ зин цард, тухстӕнцӕ берӕ ’нӕхъӕртондзийнӕдти туххӕй. Анӕн дӕр хуми зӕнхитӕ фагӕ нӕ адтӕй. Сӕ фӕндӕгтӕ адтӕнцӕ лӕгъуз, алли афони сӕмӕ уӕрдун нӕ зилдӕй, сӕ бацӕуӕн хедтӕ син арӕх ивулд дон фӕлласидӕ. Аразӕн ӕрмӕг, уӕдта син ӕндзарӕн сог хӕсгӕ ӕрцӕуидӕ хайуантӕбӕл идардӕй. Гъӕуи цӕргутӕ фулдӕр кодтонцӕ фонси куст. Адтӕй сӕмӕ фонси хезнитӕ сӕ фагӕ, хуасӕ цӕттӕ кӕнунӕн игуӕрдӕнтӕй ба гъӕздуг нӕ адтӕнцӕ.
Дунтӕ ӕма Хонсари гъӕутӕмӕ хӕстӕг ес, сирдтӕбӕл цауӕн кӕмити кӕнун ӕнгъезуй, уӕхӕн гъӕздуг бунӕттӕ. Еци бунӕттӕ ’нцӕ – Сонгути ком, Донисӕр, Скъӕтти ӕфцӕг ӕма Уорс хонхи рӕбунтӕ. Сирдтӕн сӕ фулдӕртӕ хаст ӕрцудӕнцӕ Сурх киунугӕмӕ, закъонӕй гъӕуайгонд цӕунцӕ. Нур фӕстаг цалдӕр анзи Уорс хонхи будурти хезунцӕ сӕдӕгӕйттӕй ӕд зумӕг, ӕд сӕрдӕ дзугунтӕ. Рагон цӕргутӕн Хонсари гъӕуи дӕллӕй, бӕрзонд къулдуни буни – ӕндзӕри адтӕй уӕлмӕрдтӕ, уоми ба дортӕй даст авд уобаййи – археологон циртдзӕвӕнтӕ. Еци уобӕйттӕй, дан, сӕ еу адтӕй Кудзойти муггаги.
Хонсари гъӕуи цардӕнцӕ муггӕгтӕ: Айлартӕ, Абетӕ, Агкатӕ, Байсонгъуртӕ, Гегкитӕ, Дзустӕ, Зигойтӕ, Икъатӕ, Къубузтӕ, Олиатӕ ӕма Цӕрӕктӕ.
Аци мугтӕгтӕй еуетӕ Хонсари гъӕумӕ ӕрбафтудӕнцӕ, иннетӕ ба равзурдӕнцӕ ӕндӕр муггӕгтӕй медгъӕу.
Айлартӕ. Муггаг исӕнтӕстӕй Ос-Бӕгъатӕри фурт Цъӕхили астӕуккаг фуртӕй Уӕллагири коми, Уорсдони гъӕуи. Айлартӕ, аци гъӕуи цӕргӕй, фӕстагмӕ исберӕ ’нцӕ, сӕ цард ӕнӕ зӕнхӕй искъундӕг ӕй, ӕма си еуӕй-еуетӕ зӕнхагор цудӕнцӕ ӕндӕр рауӕнтӕмӕ дӕр. Уотемӕй Айларти муггагӕй фӕззиндтӕй цӕргутӕ Цъӕййи, Арвикоми, Хонсар Иристони, уӕдта Дигори коми дӕр. Айлартӕн хӕстӕг муггӕгтӕбӕл нимад цудӕнцӕ Дзугатӕ ӕма Ӕмбалтӕ.
Дигори коммӕ Айларти муггагӕй ка ’рбалигъдӕй, еци лӕг, дан, Цъӕййи кедӕр хӕццӕ фӕттоггин ӕй ӕма ӕхе бафснайдта Дигори коми. Ами ’рцардӕй Хонсари гъӕуи, ӕма уотемӕй Дигори коми дӕр фӕззиндтӕй Айларти муггаг. Айлари-фурт фиццаг цӕрӕн хӕдзари гъуддаг бакодта, уосӕ ӕрхудта ӕма Хонсари гъӕуи иссӕй бундорон цӕрӕг. Цӕуӕт ин исӕнтӕстӕй, фал ин ӕхе ном дӕр ӕма ӕ фиццаг цӕуӕти нӕмттӕ дӕр некебал гъуди кӕнуй. Уонӕй, дан, ка исӕнтӕстӕй, етӕ ба адтӕнцӕ, нӕ республики архиви 1886 анзи ӕрфинст ке раргъавта, еци адӕм: Хъудайнати фурт Заурбег, Анзори фурт Айдарухъ ӕма Мистой фурт Сабазгерий. Айдарухъ ӕма Сабазгерий 1886 анзи Хонсари гъӕуӕй ӕд бийнонтӕ фӕллигъдӕнцӕ Къорамӕ. Заурбег ба байзадӕй цӕргӕ Хонсари гъӕуи, еу къуар анзей фӕсте ӕ цӕрӕнбунат раййивта сӕ синхаг гъӕу Дунтӕмӕ, ами ба ӕ бийнонти хӕццӕ фӕццардӕй 1940 анзи уӕнгӕ, уӕдта е дӕр ӕ цӕрӕнбунат раййивта, фӕллигъдӕй Къорай гъӕумӕ.
(Айларти муггаги равзурди хабӕрттӕ финст ӕрцудӕнцӕ 1990 анзи Дзӕуӕгигъӕуи Айларти Инали фурт Мурати таурӕхътӕмӕ гӕсгӕ).

Байсонгъуртӕ, Абетӕ ӕма Агкатӕ. Байсонгъурти муггаги равзурди хабӕрттӕ раздӕр цубурӕй радзурдтан, Къӕмунтӕ ӕма Дунти гъӕути цӕргути туххӕй ку дзурдтан, уӕд уони хӕццӕ (Тобойти муггаги фӕдбӕл). Фал Хонсари цӕрӕг Байсонгъурти муггаги равзурди туххӕй ба ма ес ӕндӕрхузи таурӕхъ дӕр.
Аци таурӕхъи ба Байсонгъурти муггаги равзурди туххӕй дзорунцӕ, зӕгъгӕ, дан, Байсонгъур, Абе ӕма Агка адтӕнцӕ ӕнсувӕртӕ, силгоймаг Оля ба адтӕй сӕ кӕстӕр ӕнсувӕри уосӕ (ӕ ном ин нӕ зонунцӕ, рамардӕй). Цардӕнцӕ Гурдзий, сӕ фидӕ Резой муггаг адтӕй Джапаридзетӕй. Гурдзиаг гъӕздугмӕ цагъайрагӕй кустонцӕ Резой фурттӕ Байсонгъур, Абе ӕма Агка – ӕ еугур бийнонтӕ дӕр. Уоци цардӕй фӕлмӕцун ку байдӕдтонцӕ, ку нӕбал фӕразтонцӕ, уӕд Резой дуккаг фурт Абе рамардта и гъӕздуг лӕги ӕма ралигъдӕй Гурдзийӕй. Ӕхе римӕхсуни туххӕй ӕрбафтудӕй Дигори коммӕ, Дзинагъай гъӕумӕ, уордигӕй ба Скъӕтти комбӕл бацудӕй Уӕллагкоми зилдмӕ. Ами ӕ зӕрдӕмӕ бацудӕй, фӕстагмӕ Хонсари гъӕу ка иссӕй, еци бунат. Еци рӕстӕги си адтӕй ӕрмӕстдӕр гъӕдӕ, цӕрӕг си нӕма адтӕй, цӕрун ба си ӕнгъизтӕй.
Еу къуар рӕстӕгей фӕсте Абе Гурдзимӕ ӕ бийнонтӕмӕ рандӕ ’й, ами е ’нсувӕртӕн фегъосун кодта, Дигоргоми цӕрӕнбунат ке равзурста, еци хабар.
Цалдӕн Абе Дигоргомӕй ӕздагъдӕй, уӕдмӕ ӕнсувӕрти фидӕ Резо, ӕ бийнонти сӕрбӕл тохгӕй, фӕммардӕй, рамардтонцӕ ’й гурдзиаг гъӕздуг лӕги хӕстӕгутӕ. Уомӕ гӕсгӕ ба ӕнсувӕртӕ Байсонгъур, Абе ӕма Агка, уӕдта сӕ киндзӕ Оля, Гурдзийӕй ралигъдӕнцӕ ӕд бийнонтӕ Дигори коммӕ ӕма ӕрцардӕнцӕ, Абе ци бунат равзурста, уоми – Хонсари гъӕуи.
Хонсари гъӕуи еу къуар анзей фӕсте ӕнсувӕртӕ хецӕнтӕй ӕрцардӕнцӕ, алкедӕр си ӕхецӕн хумзӕнхитӕн бунӕттӕ равзурста. Хумзӕнхитӕ искӕнун зин куд нӕ адтайдӕ? Берӕ хъиамӕт кӕнун сӕбӕл гъудӕй, фал, уӕддӕр, куд ӕнгъезуй, уотӕ сӕ искодтонцӕ, багъуд сӕ кодтонцӕ ӕма си уой фӕсте есун райдӕдтонцӕ хуарз ӕма берӕ тиллӕг – хъӕбӕрхуар, мӕнӕуӕ ӕма зӕтхӕ. Фонс дӕр исӕнтудтонцӕ, фулдӕр – листвонс, уӕдта гъоцитӕ, косунмӕ ба – галтӕ, бӕхтӕ ӕма хӕргутӕ. Цубузагъдӕй, гурдзиаг Джапаридзети Резой цӕуӕт Уӕллагкоми Хонсари гъӕуи цӕрунгъон хӕдзӕрттӕ иссӕнцӕ. Сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Хонсари гъӕуи фӕззиндтӕнцӕ муггӕгтӕ: Байсонгъуртӕ, Абетӕ, Агкатӕ ӕма сӕ киндзи номбӕл – Олятӕ.
Аци муггӕгти адӕми цард идарддӕр куд рацудӕй, уой туххӕй дӕр ес таурӕхъ. Сӕ фонс, дан, ку ’сберӕ ’нцӕ, уӕд син хуасӕ цӕттӕ кӕнунмӕ игуӕрдӕнтӕ нӕбал фагӕ кодтонцӕ.
Игуӕрдӕнтӕ, уӕдта фонси хезнитӕ адтӕнцӕ Уорс хонхи рӕбунти, ӕма син уонӕй пайда кӕнуни барӕ лӕвӕрд нӕ адтӕй Уӕллагкоми гъӕути цӕргутӕй, нӕ сӕ уагътонцӕ еци зӕнхити хуасӕ кӕрдун. Еу уӕхӕни, дан, Байсонгъур ӕма Абе сӕхецӕн равзурстонцӕ, гъӕути цӕргути нӕ бафӕрсгӕй, сӕхе фӕндонӕй, Уорс хонхи рӕбуни игуӕрдӕн ӕма си карстонцӕ цӕвгутӕй хуасӕ. Еци хабар Дунти гъӕуи цӕргутӕ ку базудтонцӕ, уӕд сӕмӕ гъӕуи лӕгтӕ рандӕ ’нцӕ фӕдеси, уоми се ’хсӕн хилтӕ рауадӕй. Ӕма Абе фӕммардӕй, Байсонгъур ба ралигъдӕй Тъӕпӕн Дигорӕмӕ. Еци рӕстӕги, дан, Мӕхчески цори ци мӕсуг ес, уой дастонцӕ берӕ адӕм Астантӕн. Байсонгъур дӕр мӕсуг дасгути хӕццӕ косун райдӕдта. Фӕккуста си, цалдӕн мӕсуг даст фӕцӕй, уӕдмӕ. Астани-фуртӕн Байсонгъур ӕ хуарз кусти фӕрци ӕ зӕрдӕмӕ бацудӕй, ӕма ин уомӕ гӕсгӕ Мӕхчески гъӕуи цӕруни барӕ равардта. Байсонгъур Мӕхчески гъӕуи исаразта хӕдзарӕ, уосӕ дӕр ин ракурдта мӕхческаг кизги. Уомӕй ин исӕнтӕстӕй ӕртӕ фурти: Темир, Саукуй ӕма Дзанкис. Ӕ фурттӕ ку исустуртӕ ’нцӕ, уӕд етӕ дӕр сӕ нӕмттӕмӕ гӕсгӕ сӕ муггӕгтӕ искодтонцӕ, ӕма Мӕхчески гъӕуи фӕззиндтӕнцӕ муггӕгтӕ: Темиратӕ, Саукуйтӕ ӕма Дзанкистӕ. Уой фӕсте еци муггӕгтӕ фӕллигъдӕнцӕ: Темиратӕ – Фӕрӕскъӕтти гъӕумӕ, Дзанкистӕ ӕма Хъазахтӕ – Хъазахти синхмӕ, Саукуйтӕ ба – Лескени гъӕумӕ.
Байсонгъур Мӕхчески гъӕуи ӕрзӕронд ӕй ӕма Астани-фуртӕй барӕ ракурдта, цӕмӕй ӕй рауагътайдӕ ӕ фиццаг бийнонтӕмӕ Уӕллагкоми зилдмӕ, Хонсари гъӕумӕ. Уоми ӕ фиццаг бийнонтӕ, уӕдта е ’нсувӕрти бийнонти цӕуӕт исӕййафта цӕргӕй. Сӕ киндзӕ Оляй бийнонтӕ ба сӕ цӕрӕнбунат Хонсари гъӕуӕй раййивтонцӕ Мӕздӕгмӕ, Дзӕрӕстей хъаллӕмӕ.
(Байсонгъуртӕ, Агкатӕ, Абетӕ ӕма Оляти муггӕгти равзурди цубур истори финст ӕрцудӕй зӕронд лӕг Байсонгъурти Бариси фурт Акими таурӕхътӕмӕ гӕсгӕ 1991 анзи, е ба сӕ фегъуста ӕ фидӕ Сабазгериййӕй, е ба – ӕ фидӕ Басиатӕй).

Байсонгъур, Абе ӕма Агкай фиццаг цӕуӕт катӕ адтӕнцӕ, сӕ нӕмттӕ куд хундтӕнцӕ, уони некебал гъуди кӕнуй, халери незӕй си берӕ рамардӕй, фал си ӕгасӕй ка байзадӕй, уони цӕуӕт кенӕ ба цӕуӕти цӕуӕтӕй ка исӕнтӕстӕй, етӕ ба 1886 анзи гъӕуи цӕргути ӕрфинсти бӕрӕггӕнӕнтӕмӕ гӕсгӕ адтӕнцӕ: Байсонгъурти муггагӕй: Хуасдзау – Бабпаййи фурт ӕма Науруз – Гаспой фурт, уӕдта седзӕргӕс силгоймаг – Майрӕмухъ. Абети муггагӕй ба си цардӕй Майрӕн – Бабай фурт ӕма Абети Д.А. (ӕ ном ӕма ӕ фиди ном хигъди финст нӕ ’нцӕ). Агкати муггагӕй ба – Губай фурт Бибо ӕма Сланихъой фурт Заурбег (Дзума).
Аци муггӕгти бийнонти хецӕуттӕн, уӕдта уонӕн сӕ цӕуӕтӕй дӕр Хонсари гъӕуи исӕнтӕстӕй фурттӕ ӕма кизгуттӕ. Фӕстагмӕ исберӕ ’нцӕ. 1913-аг анзи ӕрфинстмӕ муггӕгтӕй бахаудтӕнцӕ: Байсонгъуртӕй – ӕхсӕз, Абетӕй – цуппар ӕма Агкатӕй – еу бийнонтӕ.
Абетӕ ӕма Агкатӕ къуар анзей фӕсте Хонсари гъӕуӕй ӕрбалигъдӕнцӕ Дунти гъӕумӕ, дзӕвгарӕ фӕстагдӕр ба Байсонгъуртӕ дӕр балигъдӕнцӕ еци гъӕумӕ.
Ранимад муггӕгти адӕмӕн дӕр уой фӕсте Хонсар ӕма Дунти гъӕути ӕнтӕстӕй цӕуӕт ӕма цӕуӕти цӕуӕт – фурттӕ ӕма кизгуттӕ. Фӕстагмӕ муггӕгти адӕм Дунти гъӕуи исберӕ ’нцӕ, ӕма, паддзахадӕ будурмӕ раледзуни барӕ ку равардта хонхи цӕргутӕн, уӕд етӕ дӕр фӕллигъдӕнцӕ будури гъӕутӕмӕ...
Гегкитӕ (уӕллагкоймагау Джеджджитӕ). Гегкити муггаг Уӕллагкоми зилди Хонсари гъӕуи кӕд ӕма куд фӕззиндтӕй, еци гъуддаг кӕронмӕ исбӕрӕг кӕнун нӕ бон нӕма иссӕй.
Таурӕхъгӕнгутӕй сӕ еуетӕ ӕнгъӕл ӕнцӕ, цума муггаг Уӕллагири комӕй ӕрбафтудӕй, уотӕ. Иннетӕ син сӕ муггаги фиддӕлтӕбӕл нимайунцӕ Къумбулти гъӕуккаг Цъеути муггагӕй равзургӕбӕл. Ес уӕхӕн дзоргутӕ дӕр, кӕцитӕ ӕнгъӕл ӕнцӕ, цума муггаги фиддӕл Гегки исӕнтӕстӕй Уӕллагкоми зилди Хонсари гъӕуӕн ӕхеми. Адтӕй, дан, XIV ӕноси Тимури тухгӕнгути нихмӕ тохгӕй, ӕгасӕй ка байзадӕй, уӕхӕн лӕги байзайӕггаги къабазӕ.
Цидӕр адтӕй, уӕддӕр Хонсари гъӕуи цӕрӕг Гегкити муггаги фиддӕл адтӕй Гегки. Е ами уосӕ ракурдта, ӕ муггаг ба искодта ӕхе номбӕл, Гегкитӕбӕл. Хонсари гъӕуи Гегкий цӕуӕт катӕ адтӕнцӕ, уони абони цӕргутӕй бӕлвурдӕй неке зонуй, фал Гегкити муггагӕй сӕ еу хестӕр муггаги рагондӕр цӕргутӕбӕл нимайуй Гегкий ӕртӕ фуртей. Уонӕй, дан, сӕ еу адтӕй Хамӕза, иннӕ дууей нӕмттӕ ба феронх ӕнцӕ.
Хамӕзайӕн ба адтӕй ӕртӕ фурти: Гайсӕн, Фацбай ӕма Деко. Уони цӕуӕт ба адтӕнцӕ:
Гайсӕнӕн – Темболат, Темболатӕн ба цӕуӕт не ’сӕнтӕстӕй; Декойӕн дӕр цӕуӕт не ’сӕнтӕстӕй; Хамӕзай ӕртиккаг фурт Фацбаййӕн ба адтӕй берӕ цӕуӕт ӕма цӕуӕти цӕуӕт. Адтӕй ин цуппар фурти: Гӕмӕт, Хъӕлицухъ, Хъӕлисбий ӕма Беппа.
Гӕмӕтӕн адтӕй дууӕ фурти: Михел ӕма Иван. Михелӕн – Барис, Маркс ӕма Максим; Иванӕн ба – Мухарбег, Таймураз ӕма Кертибий.
Фацбаййи дуккаг фурт Хъӕлицухъӕн адтӕй дууӕ фурти: Хадзимуссӕ ӕма Сандир. Хадзимуссӕн исӕнтӕстӕй ӕртӕ фурти: Тӕтӕри, Батӕрбег ӕма Анзор; Сандирӕн ба исӕнтӕстӕй еунӕг фурт – Минций.
Фацбаййи ӕртиккаг фурт Хъӕлисбиййӕн адтӕй еунӕг фурт – Огъалухъ, уомӕн ба цӕуӕт не ’сӕнтӕстӕй.
Фацбаййи цуппӕрӕймаг фурт Беппаййӕн дӕр адтӕй еунӕг фурт – Майрӕн, уомӕн ба – Мурат, иннети ба нӕ зонунцӕ.
(Гегкити муггаги рагон цӕргути туххӕй радзурдта 1992 анзи Дзӕуӕгигъӕуи Хонсари раздӕри гъӕуккаг – 70-анздзуд Гегкити Хадзимусси фурт Тӕтӕри).

Нӕ республики Сӕйраг архиви ба 1886 ӕма 1913-аг ӕнзти ӕрфинсти бӕрӕггӕнӕнтӕмӕ гӕсгӕ Хонсари гъӕуи Гегкити муггагӕй цардӕнцӕ:
1886 анзи Гегкити Фацбай Хамӕзай фурт – 66-анздзуд (ӕ бийнонтӕ «Бийнонти номхигъдти» финст нӕ ’нцӕ).
1913-аг анзи ба Гегкити муггагӕй Хонсари гъӕуи цардӕнцӕ: Фацбаййи ӕртӕ фурти: Константин (Хъӕлицухъ) – 55-анздзуд, Матвей (Гӕмӕт) – 46-анздзуд ӕма Виссарион – 52-анздзуд, уӕдта Темболати фурт Фаддей – 38-анздзуд.
Аци ’нсувӕртӕн дӕр Хонсари гъӕуи ӕнтӕстӕй цӕуӕт – фурттӕ ӕма кизгуттӕ. Берӕ рӕстӕгути фӕццардӕнцӕ уоми, фӕстагмӕ ба си сӕ еуетӕ ӕрбалигъдӕнцӕ Дунти гъӕумӕ, иннетӕ ба фӕйнӕ рӕстӕгеми фӕллигъдӕнцӕ будури гъӕутӕмӕ. Муггагӕй ма фӕстагдӕр ка цардӕй Дунти гъӕуи, етӕ дӕр 1974–1975 ӕнзти фӕллигъдӕнцӕ Киристонгъӕумӕ, Фиййагдонмӕ ӕма ма ӕндӕр рауӕнтӕмӕ нӕ Иристони. Дунти гъӕуи ба ма Гегкити муггагӕй абони дӕр цӕрунцӕ ӕртӕ бийнонти.
Зигойтӕ. Зигойти муггаги фиццаг фидӕ Зигой Дигори коммӕ ӕрбафтудӕй раги кӕддӕр Хонсар Иристонӕй, Чъребайӕй (Цхинвалӕй). Уоми, дан, Зигой кедӕр хӕццӕ фӕттоггин ӕй ӕма рамаруни тасӕй уордигӕй ралигъдӕй ӕма фиццаг ӕхе римахста Цӕгат Кавкази хуӕнхти, уӕдта ӕринцадӕй Дигори коми Уӕллагкоми зилди, Хонсари гъӕуи. 
Зигоййи муггаг кӕмӕй адтӕй, уӕдта ӕ фиди ном куд хундтӕй, уони бӕлвурдӕй неке зонуй. Хонсари гъӕуи ку ’рцардӕй, уӕддӕр тарстӕй ӕхецӕн рамарунӕй ӕма уомӕ гӕсгӕ е ’цӕг муггаги ном баримахста, хаста Зигойти муггаги ном (ӕхе номмӕ гӕсгӕ ӕ муггаги ном исхудта).
Зигой Хонсари гъӕуи фиццаг цӕрӕн хӕдзари гъуддаг бакодта, уосӕ ӕрхудта, фӕззиндтӕй ин цӕуӕт, ӕма иссӕй бийнонти хецау. Ӕ фиццаг цӕуӕт Хонсари гъӕуи катӕ адтӕнцӕ, уӕдта уонӕн сӕ нӕмттӕ куд хундтӕнцӕ, уони дӕр неке зонуй: ӕрӕййафта сӕ халери догӕ, ӕма уонӕй дӕр беретӕ рамардӕнцӕ, ка си фӕййервазтӕй, етӕ ба идарддӕр сӕ муггаги ном исӕскъунун нӕбал бауагътонцӕ. Уонӕн дӕр адтӕй цӕуӕт ӕма цӕуӕти цӕуӕт. Еци цӕуӕтӕй ка ’сӕнтӕстӕй, етӕ ба нӕ республики Сӕйраг архиви 1886 анзи ӕрфинсти бӕрӕггӕнӕнтӕмӕ гӕсгӕ адтӕнцӕ: Саукуй ӕма уомӕн ӕ фурт Сабан.
Сабани фурттӕ адтӕнцӕ: Лука (Цӕрай) ӕма Николай (Нӕуӕг); Цӕраййи цӕуӕт катӕ адтӕнцӕ, уони дӕр неке зонуй; Нӕуӕги фурттӕ ба адтӕнцӕ: Дигис, Геуӕрги, Томай ӕма Адам. Ӕнсувӕртӕ къуар анзи фӕццардӕнцӕ Хонсари гъӕуи, уӕдта Октябри революций фӕсте ба фӕллигъдӕнцӕ будурмӕ, Дзӕгъеппарзи гъӕумӕ. Адам цӕргӕ байзадӕй уоми, иннетӕ ба ӕд бийнонтӕ фӕллигъдӕнцӕ Киристонгъӕумӕ. Дигорай горӕти ба Зигойти ӕнсувӕри цӕуӕт ӕма уони цӕуӕт абони дӕр цӕрунцӕ сӕхе бийнонти хӕццӕ.
(Зигойти муггаги равзурди цубур истори финст ӕрцудӕй 1990 анзи Уӕллагкоми гъӕути цӕргутӕ Байсонгъурти Мусабий ӕма Зӕгӕлти Зоряй дзубандитӕмӕ гӕсгӕ. Муггаги адӕми нӕмтгӕ ба исфинстан нӕ республики Сӕйраг архиви «Бийнонти номхигъдтӕй».

Дзустӕ. Аци муггаг цардӕй Уӕллагири коми Бади гъӕуи. Сӕхецӕн хӕстӕг муггагбӕл нимайунцӕ Хапсӕти муггаг. Муггӕгтӕ исӕнтӕстӕнцӕ Уӕллагири коми Ос-Бӕгъатӕри фурт Цӕразони къабазӕй.
Еу уӕхӕни, дан, Уӕллагири комӕй, Бади гъӕуӕй Дигори коммӕ ӕрбафтудӕй Дзусти Болат ӕма ӕрцардӕй Уӕллагкоми зилди Хонсари гъӕуи. Фӕстагдӕр ба еци гъӕумӕ Бадӕй ӕрбацудӕнцӕ Болати ’нсувӕри ӕртӕ фурти: Хъасай, Сламӕрза (Слан) ӕма Елмӕрза, ӕма етӕ дӕр ӕрцардӕнцӕ Хонсари гъӕуи сӕ фиди ’нсувӕр Болати фарсмӕ.
Цуппаремӕй дӕр ами иссӕнцӕ бийнонти хецӕуттӕ, ӕма син исӕнтӕстӕй цӕуӕт. Болатӕн Сеойти кизгӕй райгурдӕй дууӕ фурти – Хуасдзау ӕма Деко; Хуасдзауӕн – цуппар фурти: Беппа, Беса, Бибо ӕма Туйгъан; Декой фурттӕ ба адтӕнцӕ: Дзӕдзи, Бабу ӕма Егка (Николай).
Болати ӕнсувӕри фуртти цӕуӕт ба адтӕнцӕ: Хъасаййӕн еунӕг фурт – Гургъохъ; Сламӕрзайӕн ба – ӕртӕ фурти: Самели, Саламон ӕма Аликси, уӕдта Елмӕрзайӕн еунӕг фурт – Михал.
Нӕ республики Сӕйраг архиви 1886 ӕма 1913 ӕнзти ӕрфинстити бӕрӕггӕнӕнтӕмӕ гӕсгӕ ба, Дзусти муггагӕй Хонсари гъӕуи цардӕнцӕ 1886 анзи: Елмӕрзай фурт Михал; Гасаййи фурт Хъургъохъ; Беппа ӕма Туйгъан – Гуатцауи фурттӕ; Болӕти фурт Деко ӕма Слами фурт Шамилъ. 1913 анзи ба: Ворофмей (Бгъа), Евстафий (Дзадзи) – Декой фурт ӕма Саламон – Ислами фурт.
Дзусти муггаги адӕм берӕ рӕстӕгути фӕццардӕнцӕ Хонсари гъӕуи, уӕдта, хонхи цӕргутӕн будуртӕмӕ фӕлледзуни барӕ лӕвӕрд ку ’рцудӕй, уӕд Дзусти адӕм дӕр ледзун райдӕдтонцӕ будури гъӕутӕмӕ. Хонсари гъӕуи ма цӕргӕ ка байзадӕй, етӕ ба балигъдӕнцӕ сӕ синхаг гъӕу Дунтӕмӕ. Уонӕй дӕр уой фӕсте беретӕ фӕллигъдӕнцӕ будури гъӕутӕмӕ. 
(Дзусти муггаги равзурди цубур истори финст ӕрцудӕй 1990 анзи, Ногири гъӕуккаг Дзусти Николаййи фурт Андреййи таурӕхъмӕ гӕсгӕ).

Икъатӕ. Икъати муггаг Уӕллагири коми куд равзурдӕй, муггагӕй еу бийнонтӕ куд фӕттоггин ӕнцӕ сӕ синхонти хӕццӕ, уонӕй ӕртӕ ’нсувӕри Дигори коммӕ ке ’рбалигъдӕнцӕ, уоци хабӕрттӕ лӕмбунӕгӕй финстан раздӕр аци ’рмӕги, Мӕхчески гъӕуи муггӕгти туххӕй ку финстан, уӕд. Фал, Икъати ’нсувӕртӕ сӕ синхонти хӕццӕ ку фӕттоггин ӕнцӕ, уӕд уой фӕсте сӕ царди гъуддӕгтӕ куд рауадӕнцӕ, уой туххӕй ба радзурдта ӕндӕрхузи таурӕхъ Дигорай горӕти цӕрӕг 66-анздзуд Икъати Кудзиййи фурт Владимир. Е загъта, зӕгъгӕ, Икъатӕ синхонти бийнонти хӕццӕ се ’нсувӕри фудӕй ку фӕттоггин ӕнцӕ, уӕд, дан, ӕнсувӕртӕ еци фӕдбӕл ледзӕги нӕ фӕцӕнцӕ. Анзи дӕргъи мӕрдгинтӕн хиститӕ (тоги цитӕ) фӕккодтонцӕ, бафистонцӕ син мулк, ӕма, дан, бафедудтонцӕ. Фал гъӕуи хестӕрти унаффӕмӕ гӕсгӕ, уой фӕсте Икъати бийнонтӕн Уӕллагири комӕй (Тхамонти гъӕуӕй) ледзгӕ ’рцудӕй.
Сӕ мулк, сӕ хӕдзӕрттӕ, фонс ӕма зӕнхитӕ ниууагътонцӕ мӕрдгинтӕн, сӕхуӕдтӕ ба гъӕуӕй фӕллигъдӕнцӕ.
Авд ӕнсувӕремӕй ӕртӕ сӕ хуӕри хӕццӕ фӕллигъдӕнцӕ Дигори коммӕ ӕма бал ӕрсабур ӕнцӕ Уӕллагкоми зилди, Хонсари гъӕуи. Иннӕ цуппар ӕнсувӕри ба нӕ бакумдтонцӕ сӕ хӕццӕ Дигори коммӕ ледзун, фал фӕллигъдӕнцӕ сӕ фиддӕлти гъӕумӕ – Ӕрхонмӕ. Еци гъуддаг, Дигоргоммӕ ка ’рбалигъдӕй, еци ӕртӕ ’нсувӕрей зӕрдӕмӕ нӕ бацудӕй, исмӕстгун сӕмӕ ’нцӕ, бахъоди сӕбӕл кодтонцӕ, загътонцӕ: «Абонӕй фӕстӕмӕ етӕ махӕн ӕнсувӕртӕ нӕбал ӕнцӕ, Икъати муггагбӕл сӕ нӕбал нимайӕн». Еци унаффӕ ниффедар кӕнуни туххӕй топп фехстонцӕ. Ӕртӕ ’нсувӕремӕй Хонсари гъӕуи ка ’рсабур ӕй, уой ном хундтӕй Майрӕмихъо.
Майрӕмихъо ӕ хуӕри хӕццӕ цӕргӕ байзадӕй Хонсари гъӕуи, иннӕ дууӕ ’нсувӕри ба рандӕ ’нцӕ комбӕл, ӕма си еу ӕрсабур ӕй Мӕхчески гъӕуи, иннӕ ба ’рцардӕй Дур-Дури.
Майрӕмихъо фиццаг рӕстӕги цардӕй Дунти гъӕуи Кудзойтӕмӕ. Уонӕмӕ цӕргӕй, уосӕ ракурдта сӕ гъӕуккаг Гегкити кизги, уой фӕсте ба балигъдӕй Хонсари гъӕумӕ ӕма уоми ӕрцардӕй бундоронӕй. Ӕ хуӕри ба равардта лӕгмӕ ӕрӕдойнаг Мердентӕй еу лӕгӕн.
Майрӕмухъӕн Гегкионӕй Хонсари гъӕуи исӕнтӕстӕй цуппар фурти: Бибо, Хуйман, Хъабан ӕма Хазбий, уӕдта ӕртӕ кизги.
1886-аг анзи ӕрфинсти бӕрӕггӕнӕнтӕмӕ гӕсгӕ ба, Икъати муггагӕй Хонсари гъӕуи цардӕнцӕ: Бердий фурт Казбег; Тотурухъи фурт Туйгъан; Бадзий фурттӕ Тебо ӕма Сабазгерий; Хуймани фурт Алимӕрза, уӕдта Гуймани фурттӕ – Гус ӕма Хъубади.
Туйгъан, Тебо, Сабазгерий, Алимӕрза, Гус ӕма Хъубади сӕ бийнонти хӕццӕ 1886 анзи фӕллигъдӕнцӕ Синдзигъӕумӕ. Бердий фурт Хъазибег ба бал байзадӕй цӕргӕ Хонсари гъӕуи ӕма е дӕр ма еу къуар анзи фӕццардӕй ӕ бийнонти хӕццӕ Хонсари гъӕуи. 1930 ӕнзти ба ӕрбалигъдӕй Дунти гъӕумӕ. Уой фӕсте уордигӕй дӕр Икъатӕй сӕ фулдӕр цӕргутӕ фӕллигъдӕнцӕ Дур-Дур ӕма Киристонгъӕумӕ.
(Икъати муггаги равзурди туххӕй радзурдта Дигорай горӕти цӕрӕг 66-анздзуд Икъати Кудзиййи фурт Владимир 1991 анзи).

Къубузтӕ. Таурӕхътӕмӕ гӕсгӕ, муггаги фиццаг фидӕ Къубуз адтӕй Слонати муггагӕй, ӕ фиди ном ин неке зонуй, раги рамардӕй (кенӕ ба фӕммардӕй), ӕ мадӕ ба адтӕй Гогати муггагӕй Цъӕййи комӕй. Къубузи фидӕн ма адтӕй дууӕ ’нсувӕри – Хӕлла ӕма Хурум.
Слонати ӕртӕ ’нсувӕри райгурдӕнцӕ ӕма исгъонбӕл ӕнцӕ Ӕрхони коми, Дӕйи гъӕуи. Ӕнсувӕртӕ сӕ лӕгти карӕни уосгинтӕ иссӕнцӕ, сӕ фидӕй рахецӕн ӕнцӕ ӕма сӕ цӕрӕнбунат раййивтонцӕ Бади коммӕ, кӕцими ӕрцардӕнцӕ бундоронӕй. Слонатӕ ба Ӕрхони комӕй фӕллигъдӕнцӕ Арвикоммӕ (Тагаурмӕ) ӕма фӕстагмӕ уоми иссӕнцӕ Тӕгиати ӕлдӕрттӕй.
Къубузти муггаги равзурди туххӕй таурӕхъгӕнӕг идарддӕр дзурдта, зӕгъгӕ, Слонати ӕртӕ ’нсувӕри Бади гъӕуи еу къуар рӕстӕги ку рацардӕнцӕ еумӕ, уӕд сӕ еу ӕнсувӕр рамардӕй, ӕма ӕ уосӕ Гогаон ӕ лӕги ’нсувӕрти хӕццӕ цӕргӕй байзадӕй. Еу уӕхӕни ба ’нсувӕртӕ Хӕлла ӕма Хурум байуаруни унаффӕ искодтонцӕ ӕма, дан, се ’нсувӕри уосӕн иурсти хай дӕттунмӕ нӕ гъавтонцӕ. Уой ку базудта Гогаон, уӕд Хӕлла ӕма Хурумӕн байамудта ӕ губунмӕ ӕма син загъта: «Мӕнӕ аци къубусӕн дӕр хай кӕнун гъӕуй, кӕд, миййаг, нӕлгоймаг фӕууидӕ ӕма муггаг искӕнидӕ» (ӕнӕуодбарӕ адтӕй).
Хурум ӕма Хӕлла исарази ’нцӕ се ’нсувӕри уоси хӕццӕ ӕма сӕ мулк искодтонцӕ ӕртӕ хаййи. Уой фӕсте Гогаон ралигъдӕй Дигори коммӕ, ӕ цӕгати хӕстӕгутӕмӕ хӕстӕгдӕр, Уӕллагкоми зилди Хонсари гъӕумӕ. Силгоймагӕн ами райгурдӕй биццеу, ӕма ’й исхудтонцӕ Къубуз. Биццек ӕ лӕги карӕнмӕ ку исхъӕрттӕй, уӕд уосӕ ракурдта Гулчети кизги. Райгурдӕй син ӕртӕ фурти: Пици, Сабе ӕма Сако.
Пицийӕн райгурдӕй дууӕ фурти: Ораз ӕма Хуасдзау, уӕдта цалдӕр кизги; Сабейӕн ба райгурдӕй цалдӕр кизги, фурт ин не ’сӕнтӕстӕй; Сакойӕн райгурдӕй еунӕг фурт – Габи ӕма цалдӕр кизги. Сако ӕ цӕуӕти хӕццӕ хӕстӕг рӕстӕгмӕ ралигъдӕй Киристонгъӕумӕ; Пиций фурт Оразӕн ба Хонсари гъӕуи исӕнтӕстӕй ӕртӕ фурти: Налухъ, Гасе ӕма Геуӕрги, уӕдта дууӕ кизги: Гуӕдзӕга ӕма Магда.
Хуасдзауӕн исӕнтӕстӕй еу фурт – Александр ӕма кизгуттӕ. Александри цӕуӕт ба цӕрунцӕ абони дӕр ма Дунти гъӕуи.
Налухъ ӕма Геуӕрги 1910-аг анзи рандӕ ’нцӕ косунмӕ Америкӕмӕ ӕма исӕздагъдӕнцӕ 1931 анзи.
Налухъӕн адтӕй кизгӕ, ӕма е Америкӕй ӕ фиди исӕздагъди агъонмӕ лӕгмӕ ’рцудӕй ӕма ӕхуӕдӕг исбийнонтӕ ’й. 
Налухъӕн ба, Америкӕй ку ’сӕздагъдӕй, уӕд ма райгурдӕй кизгӕ ӕма еу биццеу Бобла. 
Гасейӕн райгурдӕй цуппар фурти ӕма цуппар кизги.
Геуӕргийӕн ба адтӕй дууӕ кизги.
Ранимад Къубузти адӕмӕн цӕуӕтӕй ка ’сӕнтӕстӕй, уӕдта сӕ нӕмттӕ куд хундтӕнцӕ, уони нин таурӕхъгӕнӕг нӕ загъта, нӕ сӕ зонуй. Фал уонӕй сӕ еуетӕ финст ӕнцӕ нӕ республики Сӕйраг архиви 1886-аг ӕма 1913-аг ӕнзти гъӕути цӕргути ӕрфинсти номхигъдти хӕццӕ.
1886 анзи ӕрфинстмӕ гӕсгӕ, Къубузги муггагӕй Хонсари гъӕуи цардӕнцӕ: Паций фурт Ораз ӕма Алиййи фурт Сабе; 1913-аг анзи ба: Гермӕни фурт Иван, уӕдта Хуасдзауи фурт Харитъон.
Къубузти муггагӕй беретӕ фӕйнӕ рӕстӕгеми фӕллигъдӕнцӕ будури гъӕутӕмӕ.
(Къубузти муггаги равзурди цубур истори финст ӕрцудӕй Хонсари гъӕуӕй раледзгӕ, Алагири горӕти цӕрӕг, 73-анздзуд Къубузти хуӕрифурт Цӕрӕкти Хамбиййи фурт Айдаболи таурӕхътӕмӕ гӕсгӕ).

Цӕрӕктӕ. Цӕрӕки фурти фурти фуртӕн адтӕй еунӕг фурт – Созо. Созо сӕ гъӕуи Луари кедӕр хӕццӕ фӕттоггин ӕй ӕма ӕхе римӕхсуни туххӕй Гъевони ӕфцӕгбӕл ӕрбалигъдӕй Дигори коммӕ, уоми ба ӕринцадӕй Хонсари гъӕуи.
Созойӕн адтӕй уосӕ, фал ин зӕнӕг не ’нтӕстӕй, ӕма ’й уомӕ гӕсгӕ ба рауӕйӕ кодта Устур Ассимӕ ӕма ӕ уоси аргъӕй ӕрбатардта берӕ фонс. Ракурдта дуккаг хатт уосӕ Басити кизги. Исӕнтӕстӕй син фондз фурти: Бидзи, Урусбий, Гайто, Хуби ӕма Егка. Созой фурттӕ ку ислӕгтӕ ’нцӕ, уӕд етӕ дӕр Хонсари гъӕуи бийнонти хецӕуттӕ иссӕнцӕ, ӕма син фӕззиндтӕй цӕуӕт ӕма цӕуӕти цӕуӕт.
Созой фондз фуртемӕн цӕуӕтӕй ка ’сӕнтӕстӕй, уонӕй сӕ фулдӕр 1886 ӕма 1913 ӕнзти Хонсари гъӕуи ӕрфинститӕмӕ еугурӕй нӕ бахаудтӕнцӕ. Ӕрфинстмӕ ка бахаудтӕй, уонӕн ба сӕ фулдӕрей таурӕхъгӕнӕг нӕ зонуй.
Нӕ республики Сӕйраг архиви Цӕрӕкти муггагӕй финст ӕнцӕ: 1886 анзи конд номхигъдти: Созой фурт Хазбий (ӕ бийнонтӕ адтӕнцӕ 18 адӕймаги).
1913-аг анзи номхигъдти ба: Урусбиййи фурт Давид (Дзӕсӕр), уой бийнонтӕ ба адтӕнцӕ 21 адӕймаги; Безай фурт Афанасий (Ӕвсимайхуӕ); Мӕрзабеги фурт Мӕрзабег; Гайсӕни фурт Илья (Илас), ӕ бийнонтӕ адтӕнцӕ 17 адӕймаги; Гайтой фурт Дмитрий ӕма Хубиййи фурт Федор. Аци адӕмӕн дӕр ӕнтӕстӕй цӕуӕт ӕма цӕуӕти цӕуӕт. Фӕстагмӕ Хонсари гъӕуи Цӕрӕкти адӕм нимӕдзӕй исберӕ ’нцӕ, сӕ еумӕйаг зӕнхитӕ син фагӕ нӕбал кодтонцӕ, ӕма, уонӕй дӕр амал кӕмӕн фӕууидӕ, етӕ сӕ цӕрӕнбунӕттӕ ӕййивтонцӕ будури гъӕутӕмӕ. Абони ба Цӕрӕкти фӕлтӕртӕ цӕрунцӕ Иристони берӕ гъӕутӕ ӕма горӕтти, уӕдта ма Уӕрӕсей ӕндӕр рауӕнти дӕр.
(Цӕрӕкти муггаги равзурди хабӕрттӕ финст ӕрцудӕнцӕ 1991 анзи Хонсари гъӕуи раздӕри цӕрӕг, 73-анздзуд Цӕрӕкти Заурбеги таурӕхътӕмӕ гӕсгӕ).

Цӕрӕкти туххӕй ма: сӕ рагфиддӕлтӕ цардӕнцӕ Уӕллагири коми Луари гъӕуи. Еуӕхӕни зӕнхӕ фенкъустӕй. Луар ӕрлӕбурдӕй, ӕма цӕргутӕ аллирдӕмӕ рапурх ӕнцӕ. Сӕхецӕн агурдтонцӕ нӕуӕг цӕрӕнбунӕттӕ. Еци адӕми хӕццӕ адтӕй Цӕразонти Сихъой фурт дӕр. Ӕ ном историй байзадӕй цалдӕр хузи. Финсӕг Хъайттати Хъайтмурзӕ куд зӕгъуй, уотемӕй хундтӕй Сӕхӕг, Сӕхӕгон. Финсӕг Хъайтухъти Азӕмӕт ба ’й хонуй Цӕхуг. Хонунцӕ ма ’й Зӕгъӕг дӕр. Мах ӕй идарддӕр хондзинӕн, ӕ номбӕл ци гъӕу байзадӕй, Сӕхӕгкатигъӕу, зӕгъгӕ, уомӕ гӕсгӕ – Сӕхӕг.
Сӕхӕг адтӕй алантӕй, ӕ тогдадзинтти калдӕй аланти тог. Уомӕ гӕсгӕ адтӕй тугъдон лӕг. Хуарз арӕхстӕй али тохӕнгарзӕй дӕр. Байзадӕй уӕхӕн таурӕхъ.
Еубон Сӕхӕг ӕхе исрӕвдзӕ кодта цауӕни цӕунмӕ. Уӕди дзамани цард уотӕ амудта, ӕма-еу цауӕйнӕнттӕ цалдӕргай бӕнттӕ фӕххаттӕнцӕ цауӕнгӕнгӕй, разелӕ-базелӕ-еу кодтонцӕ, цӕмӕй ести сирди мадзал фӕккодтайуонцӕ сӕ бийнонтӕн. Ӕ балци дуккаг, ӕви ӕртиккаг бон Сӕхӕг идардмӕ фӕууидта дзӕбодур. Нигъгъавта ймӕ ӕма ’й фиццаг ӕхстӕн рафӕлдахта. Дзӕбодури сӕргъӕмӕ куд бахъӕрттӕй, уотӕ ӕвеппайди ӕ фарсмӕ февзурстӕй ӕндӕр цауӕйнон дӕр ма ӕма загъд кӕнуй, ӕз рамардтон сирди, зӕгъгӕ.
Сӕхӕг неци дзоргӕй, цауӕйнони тохӕнгарзмӕ ӕркастӕй, ӕма ку фӕууидта ӕхст си ке не ’рцудӕй, фӕттӕ ӕдеугурӕй сӕ бунӕтти ке ’нцӕ, уой, уӕд имӕ фӕрсӕги каст бакодта. Лӕг ку балӕдӕрдтӕй, хийнӕй ке неци рамболдзӕнӕй, уой, уӕд нирдеуагӕ кодта, лигъститӕмӕ фӕцӕй: 
– Берӕ цӕуӕт мин ес, ӕма мин судӕй мӕлунцӕ. Корун ди, фӕххай мин кӕнӕ дӕ дзӕбодурӕй. Дӕн ходигъӕуккаг, Хъайтухътӕй, кӕсӕгӕй раледзгӕ, Цӕразонти хуӕрифурт.
Сӕхӕг ин фӕттӕрегъӕд кодта. Дзӕбодури ӕртӕ хаййи ракодта, дууӕ хаййи си ходон лӕгӕн равардта ӕма ин загъта:
– Еу хай дин, фатӕй ке фехстай, уой туххӕн, иннӕ хай ба дин, дзӕбодури ке рамардтай, уомӕн.
Ходон лӕг цийнӕгӕнгӕ фиди хӕйтти хӕццӕ хонхӕй дӕлӕмӕ фӕлледзӕг ӕй, фалӕ идардмӕ нӕ рахъӕрттӕй: нарӕг надбӕл ӕ фур тагъдӕй фӕккалдӕй, фиди хӕйттӕ билӕй рахаудтӕнцӕ, ӕхуӕдӕг ба къотӕртӕбӕл ауиндзӕгӕй райзадӕй. Ӕ гъӕрмӕ Сӕхӕг батахтӕй ӕма ’й мӕлӕтӕй фӕййервӕзун кодта. Ӕ сирди фиди хай дууӕ дехи бакодта ӕма си еу хай и лӕгӕн равардта. Уӕдӕй фӕстӕмӕ дууӕ лӕги бардхуӕрдтӕ ’нцӕ.
Хъайтухъи-фурт фӕйанхус кодта Сӕхӕгӕн кизгӕ раскъӕфунмӕ, куд дзорунцӕ, уотемӕй – Кӕсӕгӕй. Кизги хӕстӕгутӕ хъӕбӕр беремӕй ӕрбалӕбурдтонцӕ, фалӕ Хъайтухъи-фурти фӕрци ӕрсабур ӕнцӕ, ӕма дууӕ муггаги бафедудтонцӕ.
Рӕстӕг догъон бӕхау уадӕй, Сӕхӕг цуппар фурти фидӕ иссӕй – Магкӕ, Толпар, Золой ӕма Цӕрӕг. Ӕ берӕ бийнонтӕн нӕуӕг цӕрӕнбунат агоруни фӕндӕ искодта. Ӕ лимӕн Хъайтухъи-фурти амундмӕ гӕсгӕ рахъӕрттӕй Устур Мизури уӕнгӕ.
Уой туххӕй мӕнӕ куд финсуй газет «Рӕстдзинад»-и 1991 анзи майрӕни мӕйи 13-аг бон Хъайттати Хъайтмурзӕ.
«Цӕразонтӕй Сихъоти Сӕхӕг ӕрбацудӕй Ксуртмӕ. Агурдта зӕнхӕ цӕрӕнбунатӕн. Еу минкъий сауӕдони рази фӕзуат ӕ зӕрдӕмӕ фӕццудӕй ӕма бавналдта хӕдзарӕ аразунмӕ. Еу бон имӕ ӕрбацудӕнцӕ Баскати лӕгтӕ ӕма ’й уордигӕй ратӕрунбӕл ниллӕудтӕнцӕ. Дзубанди расайдта хилӕ, хилӕ гӕрзефтонг тох. Баскатӕй фӕммардӕй цалдӕр лӕги. Сӕхӕг гъӕдӕй ӕмбӕрзт хонхи фӕхсбӕл ӕхе баримахста. Ӕ бунатмӕ ин над неке зудта, идардӕй ӕй уидтонцӕ, фал имӕ нӕмуг нӕ хъӕрттӕй. Тоггинтӕ ’й марунмӕ агурдтонцӕ ӕма ’й еу уӕхӕни иссердтонцӕ. Цӕветтонги, Сӕхӕг адтӕй Ходи иуазӕгуати е ’рдхуард Хъайтухъи-фуртмӕ. Хъайтухъи-фурти ба Баскатӕ балхӕдтонцӕ, ӕма, Сӕхӕг фӕстӕмӕ ӕ бадӕн бунатмӕ ку рацӕйздахтӕй, уӕд ӕ размӕ бабадтӕнцӕ. Сӕхӕг ӕрлӕудтӕй сӕ размӕ ӕма син загъта: «Рамаретӕ мӕ, фалӕ мин мӕ фурттӕмӕ ба ма бавналетӕ, етӕ уӕ рази неци фудгин ӕнцӕ. Маргӕ ба мӕ ракӕнетӕ мӕнӕ мӕхе гӕрзтӕй, мӕ мард мин мӕхе бӕхмӕ бафедар кӕнтӕ ӕма ’й рауагътӕ ӕхе бӕрагӕ. Е мӕ мӕ бадӕн бунатмӕ бахъӕртун кӕндзӕнӕй».
Уотӕ бакодтонцӕ тогесгутӕ. Уой фӕсте Баскатӕ бафедудтонцӕ Сӕхӕги фурттӕ – Толпар, Магкӕ, Золой ӕма Цӕрӕки хӕццӕ. Равардтонцӕ син, Сӕхӕг готонӕй ци зӕнхи тъӕпӕнбӕл ӕрханхӕ кодта, уой. Фӕстӕдӕр ами равзурдӕй гъӕу, исхудтонцӕ ’й – Сӕхӕгкати гъӕу. Сӕхӕги фурттӕй равзурстӕй цуппар муккаги – Толпартӕ, Магкӕтӕ, Цӕрӕктӕ ӕма Золойтӕ. Абони дӕр ма ӕрвадеуӕг кӕнунцӕ».
Хъайтмурзи гъудий хӕццӕ арази нӕй Хъайтухъти Азӕмӕт. Уомӕ гӕсгӕ, бустӕги дзӕгъӕли схудтонцӕ уӕди рӕстӕги Хъайтухъи-фурти уӕйӕгӕнӕг. Ӕ уадзимистӕй еуеми финсуй, зӕгъгӕ, Сӕхӕгӕн (Цӕхӕгӕн) Хъайтухътӕй ци лимӕн адтӕй, е хундтӕй Уӕрдӕс, е, дан, ин ӕнхус кодта, ӕ римӕхсӕн бунатмӕ ин зудта над. Баскатӕй нӕ ’хца бакумдта, нӕ – гъӕздугдзийнадӕ. Ӕма ин уӕд етӕ балхӕдтонцӕ ӕ уоси ’нсувӕр Мисти, цӕмӕй син е базудтайдӕ Сӕхӕги туххӕй. Мисти хинӕй рацудӕй Уӕрдӕсбӕл, исбӕргутӕ кодта Сӕхӕгӕн ӕ бадӕн бунатмӕ сосӕг над. Догъон бӕхи аргъбӕл ӕй байамудта Баскатӕн.
Сӕхӕги мӕлӕти фӕсте Мисти дӕр берӕ нӕбал фӕццардӕй. Кадӕр ӕй рамардта. Нур дӕр ма, еци гъуддӕгтӕ кӕми ’рцудӕнцӕ, уоми еу бӕрзонд бунати ном хуннуй «Мистигӕлдзӕн». Куд рабӕрӕг, уотемӕй Мисти гӕлдзгутӕй еу адтӕй Уӕрдӕс ӕхуӕдӕг. Цӕйбӕрцӕ ма фӕццардӕй Уӕрдӕс, уой бӕрцӕ гъарӕнгӕ фӕккодта ӕ рагон лимӕн Сӕхӕгбӕл.
Зӕронд адӕм ма дзурдтонцӕ уотӕ дӕр, зӕгъгӕ, Хъайтухъи-фурт фегъосун кодта Сӕхӕгӕн – ӕ размӕ ’знӕгтӕ ке бабадтӕнцӕ, ке ин базудтонцӕ ӕ бадӕн бунатмӕ бацӕуӕнтӕ. Ӕма Баскати къохи еци ’хсӕвӕ Сӕхӕги рамарун нӕ бафтудӕй. Гъуддаг ӕвзурст цудӕй Нихӕси. Берӕ ракӕнӕ-бакӕни фӕсте Нихӕси адӕм баунаффӕ кодтонцӕ, цӕмӕй гъуддаг ниллух уа Сӕхӕги пайдайӕн.
Еци унаффӕбӕл исарази ’нцӕ тогесгутӕ – лӕдӕрдтӕнцӕ, Сӕхӕги хӕццӕ тохи ма сӕхердигӕй дӕр ке уодзӕнӕй мӕрдтӕ, уой. Сӕхӕг ба, ӕ цӕуӕтӕн тӕрсгӕй, исарази ’й Нихӕси фӕндонӕбӕл. Уотемӕй Сӕхӕг гъӕуама ӕхе бакодтайдӕ ӕ хъисмӕти къохи. Нихӕси лӕгти унаффӕмӕ гӕсгӕ ӕрлӕудтӕй еу рауӕн ӕнӕ ’фсӕйнаг дарӕс, ӕнӕ тохӕнгарз: тогесгутӕн фӕдуат фӕцӕй, идардмӕ дӕр нӕ, хӕстӕгмӕ дӕр нӕ, уотемӕй, цал лӕги фӕммард ӕй Сӕхӕги къохӕй сӕхецӕй, сӕ хӕстӕгутӕй, сӕ фарсхуӕцӕг ихуӕрститӕй, уал хатти фехсунмӕ. Ӕма ’хстонцӕ Сӕхӕги, куд дзурдтонцӕ, уотемӕй авд хатти. Ӕ бӕхмӕ ма исхизтӕй, ӕнӕ еске ’нхусӕй, фал сӕхемӕ нӕбал бахъӕрттӕй, надбӕл ӕ уӕззау цӕфтӕй рамардӕй.
Цума кӕци анз адтӕнцӕ аци хабӕрттӕ? Хъайттати Хъайтмурзи «Унал»-и ес цӕмӕдесссаг ӕвдесӕнтӕ.
«1904 анзи Цӕллагти Урусби сӕ муггагӕн ӕ тӕккӕ райдайӕнӕй ӕхе фӕлтӕри уӕнгӕ исаразта номхунд, уой фӕсте ’й райдарддӕр кодта инӕлар Цӕллагти Хъайтухъой фурт Гермӕн (рамардӕй Мӕскуй 1957 анзи)... Гермӕни хатдзӕгтӕмӕ гӕсгӕ, 300–350 анзи размӕ Цӕллаг Тирсигомӕй ралигъдӕй Уӕллагири коммӕ ӕма ӕрӕнцадӕй Унали»...
Унали гъӕу куд фӕззиндтӕй, уобӕл Хъайттати Хъайтмурзӕ финста: «Еу уӕхӕни Тасолтанти кӕсгон ӕлдар фӕззиндтӕй Уӕллагири коми. Цӕллаг уой ку базудта, уӕд имӕ Сӕхӕгкати гъӕуӕй исмийнӕвар кодта Цӕрӕки, цӕмӕй ин е Цъамади гъӕуи цӕргути хӕццӕ бадзубанди кӕна ӕма ин ракора зӕнхӕ цӕрӕнбунатӕн. Тасолтани-фурт исӕнхӕст кодта курдиадӕ. Цъамади гъӕуи цӕргутӕ исарази ’нцӕ, ӕма Цӕллагӕн зӕнхӕ равардтонцӕ цӕрӕнбунатӕн.
Уо, ӕма Сӕхӕгкати гъӕуи кой искодтан. Уоми цардӕнцӕ ӕнсувӕртӕ: Цӕрӕк, Толпар, Магкӕ ӕма Золой. Сӕ фидӕ хундтӕй Сӕхӕгон. Ӕма уой номӕй рахудтонцӕ гъӕуӕн ӕхе дӕр.
Цӕрӕк кӕсгонау хуарз зудта ӕма кӕсгон ӕлдари хӕццӕ дӕр е бадзубанди кодта.
Гъе уотӕ равзурстӕй Унали гъӕу». 
Уӕди дзамани хуӕнхбӕсти зӕнхӕ райсун ӕнцон нӕ адтӕй. Уӕхӕн гъуддаги Цӕллаг ӕнхусмӕ цъигъин биццеуи не ’смийнӕвар кодтайдӕ ӕлдармӕ – тӕккӕ минкъийдӕр Цӕрӕкбӕл цудайдӕ 30 анзи бӕрцӕ. Цӕллаг ӕрцардӕй Уӕллагири коми 300–350 анзи размӕ. Уотемӕй Цӕрӕки райгурдбӕл цӕуй 300–350 анзи. Уонӕмӕ ма никкидӕр еу фӕлтӕрӕн – 30 анзи ку бафтауӕн, уӕд исбӕрӕг кӕндзинӕн Сӕхӕги райгурди анз. Е хауй XVI ӕноси кӕрон – XVII ӕноси райдайӕнмӕ.
Идарддӕр ӕрвадтӕлон муггӕгтӕ фӕххецӕн ӕнцӕ. Цӕрӕктӕ ралигъдӕнцӕ Уӕллагкоммӕ, Золойтӕ – Дигори коммӕ, Магкатӕ ӕма Толпартӕ байзадӕнцӕ Уӕллагири коми.
Цӕрӕктӕ Устур Сӕхӕгкати гъӕуӕй Уӕллагкоммӕ балигъдӕнцӕ Уӕллаг Згидбӕл. Уобӕлти раги дзамани адтӕй бӕх ӕма хӕрӕгбӕл цӕуӕн над. Уӕллагири комӕй Уӕллаг коммӕ адтӕй авд километри. Уӕллаг Згидбӕл ӕрбахезгӕй, фиццагдӕр ес, Цӕрӕктӕ ци гъӕу сарӕтонцӕ, уой – Хонсар. Идарддӕр ба коми иннӕ гъӕутӕ Дунтӕ, Къӕмунтӕ, Гӕлиат. Дигоргомӕй рацӕугӕй, гъӕутӕ цӕунцӕ иннердӕмӕ амонгӕй. Уотемӕй Цӕрӕктӕ фӕцӕнцӕ Ирӕ ӕма Дигори ’хсӕн. Лимӕн цӕрунцӕ дууети хӕццӕ дӕр, хуарз зонунцӕ иронау дӕр ӕма дигоронау дӕр.
Уӕллагкоми ес хуарз цӕрӕнбунӕттӕ. Еци дзамани кӕсгон ӕлдӕртти дӕлбарӕ адтӕнцӕ, ирон адӕм кӕми цардӕнцӕ, еци зӕнхитӕ сауӕнгӕ Уӕллагири коммӕ дӕр. Уомӕ гӕсгӕ Уӕллагкоми берӕ адӕм нӕ цардӕй. Кӕсӕгӕн сӕ хъаурӕ нӕбал амудта ами ӕрцӕрун, ирӕнттӕ ба сӕ нифс нӕ хастонцӕ кӕсӕгӕй. Ка си цардӕй, етӕ дӕр тӕрсгӕ-резгӕй ӕрвистонцӕ сӕ цард, ку нӕ ратӕронцӕ, зӕгъгӕ.
Еци рӕстӕи ӕгас Уӕллагкоми дӕр игъустгонд адтӕй Цӕрӕкти рагон фиддӕл – Цереки ном, е адтӕй дӕсни дипломат. Ӕ зунд ӕма ин ӕ хъаури фӕрци кӕсгон ӕлдӕрттӕ исаккаг кодтонцӕ уӕздан лӕги ном ӕма бартӕ.
Уӕллагкомӕн хецау ку фӕззиндтӕй – тӕрхон дӕр рӕстӕрдӕмӕ кӕ ракӕна, кӕми багъӕуа, уоми уӕздан ӕма зундгин дзуапп ка радта, уӕхӕн лӕг ку ’рбундарон ӕй, уӕд ирон цӕргутӕ дӕр баберӕ ’нцӕ. Ардӕмӕ лигъдӕнцӕ Ирӕй, Кӕсӕгӕй, Гурдзистонӕй, Ассийӕй, сауӕнгӕ Ногъаййӕй дӕр. Ами цӕргутӕ ӕфхуӕрд нецӕмӕй цудӕнцӕ, сӕ бартӕ адтӕнцӕ ӕмхузон, ци адӕмихаттӕй дӕ, цӕмӕн ӕрбафтудтӕ ардӕмӕ, уони нӕ хинцгӕй. Ӕгасемӕй дӕр Церек домдта еу гъуддаг: идарддӕр цӕрдзинӕн еумӕйагӕй, ирон ӕгъдау куд амонуй, уотӕ. Уӕхӕн ӕнӕлазӕ, раст цардиуагӕ адӕми кодта ӕнгом, федар, Цереки кадӕ ба – устурдӕр ӕма хъаурӕгиндӕр. Кӕсӕги дӕр, уӕдта Ири кӕмттӕ ӕма гъӕути Цереки зудтонцӕ ӕлдарӕй, фал уомӕй ӕздӕнондӕр нӕ адтӕй, ӕнӕгъӕугӕ уайдзӕфтӕ, уӕдта хеппӕлой дзубандитӕ дӕр некӕд кодта. Цардӕй адӕми ’хсӕн...
Цереки цӕуӕт, куд дзорунцӕ, уотемӕй адтӕнцӕ Цӕгӕрати хуӕрифурттӕ. Нӕ дзубанди уодзӕнӕй ӕ цӕуӕти цӕуӕтӕй еу – Созой туххӕй.
Байзадӕй уӕхӕн таурӕхъ. Цӕветтонги, Созойӕн ӕ бийнойнаг адтӕй Гаситӕй. Бакастӕй – аййев, гурведауцӕ, уоди гъӕдӕй – фӕлмӕн, цардуарзон, игъӕлдзӕг, хӕдзари миутӕмӕ – цӕрдӕг, ӕнӕзевӕг, арӕхстгун. Гъе, фал цӕуӕт нӕ кодта. Уотемӕй еу анз инней ӕййевгӕ цудӕй. Лӕг имӕ фенгъӕл кастӕй еу дзӕвгарӕ, уӕдта бӕвдалдӕй ӕма, уоххай ӕнӕ цӕуӕтӕй изайун, зӕгъгӕ, Гасиони исмедӕг кодта Захъай бафале Гурдзистони арӕни. Еци рауӕн цардӕнцӕ ассийӕгтӕ, кодтонцӕ фонси куст ӕма уотемӕй цардӕн фӕрӕзнитӕ кодтонцӕ. Созо ӕ рӕсугъд уоси уоми ниууагъта еу гъӕздуг, фонс берӕ кӕмӕ адтӕй, уӕхӕн лӕгӕн, ӕ бӕсти ба ин ратардта устур фонси дзогӕ. Сабургай ӕ фонс хезгӕ цудӕй. Бурони уӕнгӕ ку рахъӕрттӕй, уӕд хедбӕл бахизтӕй ӕма бацудӕй Цъӕййи гъӕумӕ. Еу хӕдзари бахсӕвеуат кодта. Ами исӕмбалдӕй хъӕбӕр хуӕрзконд кизгӕбӕл ӕма фусунти хӕццӕ бафедудта: Созо син – ӕ дзоги ’мбес, етӕ ба ин сӕ рӕсугъд кизги ӕ къохи бакодтонцӕ. Уотемӕй Созойӕн фӕззиндтӕй нӕуӕг каййестӕ: Баситӕ.
Созо игъӕлдзӕгӕй ӕрбаздахтӕй идард балциӕй ӕ райгурӕн гъӕу – Хонсармӕ. Басионӕй ин рацудӕй берӕ цӕуӕт. Нури Цӕрӕктӕн сӕ фулдӕр ӕнцӕ Созойӕй рацӕугӕ. Баситӕ ба ’нцӕ сӕ устур мади ’рвадтӕлтӕ.
Созой цӕуӕт адтӕнцӕ хъӕбӕр уездон, сабур, кустуарзон. Фуси комӕй кӕрдӕги халӕ нӕ есуй, зӕгъгӕ, кӕмӕй фӕззӕгъунцӕ, гъе уӕхӕн адӕм.

КӔРОНБӔТТӔН

Нӕ рагфиддӕлтӕ нин кӕд финститӕ нӕ ниууагътонцӕ, уӕддӕр нӕмӕ абони уӕнгӕ ба сӕ царди уагӕвӕрд, социалон рахаст, ӕгъдӕутти историйӕй ӕрхъӕрттӕй берӕ аллихузон таурӕхътӕ, етӕ, устур хӕзнайау, цъухӕй-цъухмӕ лӕвӕрд цудӕнцӕ фидӕй-фуртмӕ, фӕлтӕрӕй-фӕлтӕрмӕ. Уони ’хсӕн устур бунат ахӕссунцӕ муггӕгти таурӕхътӕ дӕр, кӕцитӕ нӕ рагистори базонунӕн дӕттунцӕ гъӕздуг ӕрмӕг. Нӕййес уотӕ зӕгъӕн, ӕма муггӕгти таурӕхътӕ наукон ӕгъдауӕй ӕнхӕст дзуапп дӕттунцӕ дигорон адӕми историйӕн. Фал, ӕнӕмӕнгӕ, етӕ устур ӕнхус фӕууодзӕнӕнцӕ куд историктӕн, уотӕ этнографтӕ, лингвисттӕ, фольклористтӕ ӕма социологтӕн дӕр. Цӕмӕдессаг уодзӕнӕй киунугӕкӕсгутӕн дӕр сӕ муггӕгти равзурди туххӕй сӕ зонундзийнӕдтӕ фӕуурухдӕр кӕнун.
Киунуги ӕвдист цӕуй, Дигори коми цуппар зилдеми ци муггӕгтӕ цардӕй ӕма кӕцӕй ӕрӕфтудӕнцӕ. Лӕвӕрд цӕуй сӕ равзурди истори цубурӕй. Ӕрмӕг бацӕттӕ кӕнунӕн пайдагонд ӕрцудӕй рагон таурӕхътӕ ӕма наукон куститӕй, уӕдта Цӕгат Иристони Сӕйраг архиви финститӕй: 1886, 1899 ӕма 1913-аг ӕнзти конд ӕрфинстити «Бийнонти номхигъдтӕй». Уой уӕлӕнхасӕн ба ма багъудӕй Дигори коми, уӕдта будури гъӕутӕ ӕма горӕттӕбӕл цалдӕргай хӕттити ӕрзелун. Муггӕгти равзурди таурӕгътӕ ӕмбурдгӕнгӕй исӕмбалдтӕн зин равзарӕн фӕрститӕбӕл. Рауайдӕ уотӕ, ӕма еу муггаги равзурди туххӕй таурӕхъгӕнгутӕй еуетӕ радзориуонцӕ еу хузи, иннетӕ ба – ӕндӕр хузи. Кӕци вариант растдӕр фӕууй, е ба аци ӕрмӕги зин исбӕлвурд кӕнӕн адтӕй. Еуемӕй, еци гъуддаг исбӕрӕг кӕнун наукон ӕгъдауӕй зин ӕй (аци проблемӕмӕ наукон ӕгъдауӕй ӕргомздӕхт дӕр нӕма ’рцудӕй), иннемӕй ба, ӕцӕгдӕр, вариант исбӕлвурд кӕнун не ’хӕсбӕл дӕр нӕ нимадтан. Таурӕхътӕ лӕвӕрд цӕунцӕ, куд сӕ радзурдтонцӕ, уотӕ. Кӕд еуӕй-еу тексти ’хсӕн автори комментаритӕ дӕр фӕззиннуй, уӕддӕр таурӕхъи медес ба байзайуй, куд ӕй радзориуонцӕ, уотӕ.
Дигорӕмӕ муггаг ӕвӕруни фӕткӕ незамантӕй цӕуй, фал нӕ муггӕгтӕ алкӕд ӕмхузон не ’гъустӕнцӕ. Кӕд нуртӕккӕ кӕрони ӕвӕрӕнти, уӕд си раздӕр ба ӕвӕриуонцӕ – -он,-ан. Рагзаманти ӕрмӕст – ан игъустӕй, фӕстӕдӕр ба – а дигорон ӕвзаги рахизтӕй о-мӕ. Аланти муггагон – -ан раги дзамани райстонцӕ сомехӕгтӕ, ӕма ма нур дӕр еци хузи игъусунцӕ сӕ муггӕгтӕ. Дигорӕмӕ ба ма – -он,-ан-и хӕццӕ фӕдздзорунцӕ ӕрмӕст лӕгмӕдзуд силгоймаги муггаг. Муггаги кӕронӕй -ти ба фӕззиндтӕй ХVII-ХVIII ӕности, хӕдзӕрттӕ, ӕнсувӕртӕ кӕрӕдзей хӕццӕ иуарун ку байдӕдтонцӕ, уӕд. Идарддӕр дӕр ци нӕуӕг муггаг фӕззиннидӕ, е арӕзт цудӕй еци еу хузи, кӕд сӕ фӕззинди бундор арӕх фӕйнӕхузи адтӕй, уӕддӕр. Зӕгъӕн, хумӕтӕги адӕмӕн фиццаг рӕстӕгути муггаги ном хӕссуни барӕ нӕ лӕвардтонцӕ, дзурдтонцӕ сӕмӕ сӕ нӕмттӕй. Киристон дин есгӕ син ку ’рцудӕй, уӕдта уонӕн дӕр лӕвӕрд ӕрцудӕй муггаги нӕмттӕ. Ихуӕрст адӕмӕй ба беретӕ революций уӕнгӕ дӕр ма муггаги ном нӕ хастонцӕ. Амудтонцӕ сӕ, ке ’хуӕрст уидӕ, уой муггагӕй.
Дигори коммӕ ӕндӕр рауӕнтӕй ӕрбацӕугутӕн сӕ фулдӕретӕ нӕ римахстонцӕ сӕ муггаги нӕмттӕ, фал си адтӕй уӕхӕнттӕ дӕр, кӕцитӕ сӕ муггӕгти нӕмттӕ нӕ гъӕр кодтонцӕ, ӕримисгӕ муггагӕй сӕхе исхониуонцӕ, кенӕ ба, ӕхемӕ сӕ ка райсидӕ косунмӕ, еци тухгин муггаги ном сӕхебӕл ниффедар кӕниуонцӕ. Ӕрбаледзгутӕй адтӕй уӕхӕнттӕ дӕр, кӕцитӕ къуаргӕйттӕй кӕрӕдзей хӕццӕ уиуонцӕ ӕма, куд еу бийнонтӕ, уотӕ еумӕ архайдтонцӕ, сӕ еугур гъуддӕгтӕ дӕр еумӕ кодтонцӕ. Тъӕпӕн Дигори Астантӕй равзургӕ цалдӕр муггаги дӕр, дан, уотемӕй исӕнтӕстӕнцӕ. Уой фӕдбӕл наукон косӕг Цагъати Анастасии таурӕхътӕмӕ гӕсгӕ исбӕрӕг кӕнгӕй, е финста: «Уӕхъӕци гъӕумӕ хӕстӕг Узунӕги тегъӕбӕл цардӕнцӕ Гурдзий бӕститӕй ӕрбацӕуӕг феодалтӕ Запартӕ (Джапаридзе). Етӕ синхаг гъӕутӕй балхӕдтонцӕ ӕма сӕхемӕ ӕрбакодтонцӕ аст лӕги. Фӕстӕдӕр ба еци лӕгтӕй равзурдӕнцӕ муггӕгтӕ: Скъодтатӕ, Цакъотӕ, Охъазтӕ, Тауаситӕ, Цохътӕ, Гӕуистӕ, Хохтӕ ӕма Цъебойтӕ. Муггӕгтӕ сӕхе нимадтонцӕ Астантӕй, сӕ нимӕдзӕ аст ке адтӕй, уомӕ гӕсгӕ. Дзурдтонцӕ, мах аст ан, зӕгъгӕ. Муггӕгтӕ сӕхе кӕрӕдзебӕл ниббастонцӕ, байеу ӕнцӕ. Сӕ еудзийнади сӕр ба адтӕй фиццагидӕр, цӕмӕй Запарти феодалти къӕлӕти бунӕй исуӕгъдӕ адтайуонцӕ, е, дуккагӕй ба, еумӕ уогӕй, се ’фсӕрми фулдӕр адтӕй, се ’знӕгти нихмӕ тохун дӕр еумӕ ӕнцондӕр адтӕй, хӕдзари еугур куститӕ ’нхӕст кӕнун дӕр син еумӕ фулдӕр ӕнтӕстӕй». Цакъотӕ ӕма иннӕ муггӕгти хестӕртӕ аци таурӕхъбӕл не ’ууӕндунцӕ, сӕ муггӕгти фиддӕлти нимайунцӕ Астанти Астани фурттӕбӕл.
Хӕнӕзи гъӕуи фараст муггаги (Биастӕ, Дзедатӕ, Тохъайтӕ, Уазӕгтӕ, Хохойтӕ, Цӕукъилтӕ, Цъопбойтӕ, Тагъатӕ ӕма Къибиртӕ) сӕхе нимайунцӕ Беркъисатӕй равзургӕ муггӕгтӕбӕл, фал е дӕр дузӕрдуггаг ӕй. Уонӕй дӕр сӕ еуети фиццаг фиддӕлтӕ адтӕнцӕ ӕндӕр рауӕнтӕй ӕрбацӕугӕ. Етӕ дӕр Беркъисати хъаурӕгин муггаги бӕгъдауонд сӕхе бакодтонцӕ ӕма ӕдасӕй цардӕнцӕ.
Дигори коми еминӕ ӕма тогесуни ӕгъдауи фӕдбӕл фӕццӕгъдуни ’нцӕ 16 муггаги: Нари гъӕуи – Басилтӕ ӕма Уазитӕ; Задӕлески – Бицентӕ ӕма Уӕлиуонтӕ; Лезгори – Гокъитӕ; Фӕрӕскъӕтти – Цопитӕ ӕма Хъарцатӕ; Къамати – Калитӕ; Донифарси – Саукуйтӕ; Гӕлиати – Цӕратӕ ӕма Худжитӕ; Къуссуй – Беппитӕ ӕма Мансурухътӕ.
Фӕууидӕ уотӕ, ӕма муггаги нӕлгоймӕгтӕ емини незӕй кенӕ ба ӕндӕр муггӕгти хӕццӕ тохгӕй фӕццӕгъдуни уиуонцӕ, фал сӕ муггаги уедагӕ ба не ’сӕскъунидӕ.
Куд бӕрӕггонд ӕрцудӕй, уомӕ гӕсгӕ XVIII, XIX ӕма ХХ ӕности Дигори коми цуппар зилдеми адтӕй 29 гъӕуи, цуппар синхи ӕма дууӕ ’рдози. 1886 анзи уӕнгӕ еугур гъӕути адтӕй 393 муггаги. Уонӕй: Устур-Дигори зилди 9 гъӕуеми – 98 муггаги; Тъӕпӕн Дигори 12 гъӕуи, 4 синхи ӕма 2 ӕрдоземи – 141 муггаги; Донифарси зилди 3 гъӕуеми – 66 муггаги; Уӕллагкоми зилди 6 гъӕуеми – 88 муггаги.
Муггӕгтӕн сӕ фулдӕр (169) адтӕнцӕ Дигори гъӕути рагон цӕргутӕ ӕма уоми равзургӕ муггӕгтӕ, Ири кӕмттӕй ӕрбалигъдӕй 141 муггаги, сӕ фулдӕр Уӕллагкоми зилдӕй, Гурдзийӕй – 31 муггаги, Ассийӕй – 40 муггаги, ӕма ӕндӕр рауӕнтӕй – 112 муггаги.
Муггӕгти нимӕдзӕбӕл нӕ бафтудтан 16 муггаги. Раздӕр етӕ цардӕнцӕ Дигори гъӕути, фал фӕстагмӕ фӕццӕгъдуни ’нцӕ.
Дигори коми 9 гъӕуи ӕма 4 синхеми рагӕй дӕр цӕрӕг нӕбал ес. Гъӕути цӕрӕг муггӕгтӕ ӕма цӕргути нимӕдзӕ дӕр 1920, 1930, 1960 ӕнзти фӕсте дзӕвгарӕ фӕмминкъийдӕр ӕй.
Муггӕгти нӕмттӕ ӕма сӕ нимӕдзӕ киунуги ӕвдист цӕунцӕ раст, фал сӕ равзурди туххӕй ба уодзӕнӕй ӕнӕраст хабӕрттӕ дӕр, ӕма боззаг гъуддаг уодзӕнӕй, кӕд еске ӕрбарвета муггӕгти равзурди туххӕй нӕуӕг вариант, феппайуйнаг, кенӕ, ци муггаг еппӕрд ӕрцудӕй, уой туххӕй ӕрмӕг рауагъдадӕ «Ир»-мӕ – Дзӕуӕгигъӕу, Сабурдзийнади проспект, 25.

ЛӔДӔРУНГӔНӔН ДЗУРДУАТ

Айгомуги дон – цӕугӕдон – Ирӕфи къабазӕ, раздӕр еци дон хундтӕй Гарински дон, ӕ райдайӕн есуй Уӕллагкоми зилди хонсарфарс Сонгути цъететӕй. Донбӕл Айгомуги ном ӕвӕрд ӕрцудӕй фӕстагдӕр Дунти гъӕуи буни, уӕдта, Мӕхчески гъӕу ӕма Мӕцути ӕрдози астӕу зӕнхи хӕйттӕ Айгомуги ном ке хастонцӕ, уомӕ гӕсгӕ.

Ӕркъе – гал кенӕ гъоги царӕй конд къахидарӕс.
Ӕртӕ Нарти – Нарти ӕртӕ муггаги: Ӕхсӕртӕгкатӕ, Борӕтӕ ӕма Алӕгатӕ, уӕдта Нарти гъӕуи ӕртӕ синхи: Уӕллаг Нартӕ, Астӕуккаг Нартӕ ӕма Дӕллаг Нартӕ.

Байбун – хонхи, къӕдзӕхи, устур дори буни лӕгӕтгонд. 
Балсӕги цалх (Малсӕги цалх, Ойнони цалх) – Нарти кадӕнгити хъайтар, кӕци истугъдтӕй Нарти Сослани хӕццӕ ӕма ин ӕ уӕргутӕ ралух кодта, мӕнгардӕй ибӕл рацӕугӕй. 
Бӕстгӕс – зӕнхитӕ гъӕуайгӕс, зӕнхи арӕнтӕ гъӕуайгӕнӕг.
Бӕфони ӕфцӕг – Задӕлески гъӕумӕ хӕстӕг, Уорс хонхбӕл будурмӕ бахезӕн.
Билӕги дон – цӕугӕдон, Ӕхсӕуи рази, Билӕги коми.
Бузуни уӕлмӕрдтӕ – Мӕхчески цори, Наргъи коми рагон уӕлмӕрдтӕ.

Гебена – нимӕти хузӕн буйнагӕй конд цубургомау уӕледарӕс.
Гезе – ӕфцӕг Дигоргоми. Устур-Дигори комӕй Гурдзий бӕстӕмӕ бахезӕн ӕфцӕг. Фӕсӕфцӕг ес гурдзиаг гъӕу Гезе.

Гъазӕндонӕ – Устур-Дигори гъӕумӕ хӕстӕг, Ирӕфи дони рахес фарс ци лигъз фӕзӕ ес, е – Идауӕги ковӕндони бунат.
Гъӕудзоппи тегъӕ – Устур-Дигори гъӕуи хорнифтуйӕн фарси бӕрзонд тегъӕбӕл раги кӕддӕр адтӕй цӕргутӕ, еци бунат хуннуй Гъӕудзоппи тегъӕ.

Даргъом – Дигоргоми, Уазай хонх ӕма Лескени ’хсӕн ци зӕнхӕ ес, е.
Дӕлдзӕгӕттӕ – Мӕхчески гъӕуи цӕгатварс Астанти къубуси алливарс дӕлбилти къолтӕ уотӕ хуннунцӕ.

Дзӕгъеппарз – Ирӕфи галеу фарс, бӕрзонд, Секери гъӕуи сӕрмӕ къолӕ, Дзӕгъеппарзи (Текъати) гъӕу ба ӕвӕрд ӕй ӕ бакомкоммӕ, Ирӕфи донӕн ӕ рахес фарс.

Елиа (Уацелла) – дигорон мифологий арви нӕрд ӕма арви ӕрттивдтити, уӕдта тиллӕги бардауӕг. 
Енцег – фиццаг дзамани адтӕй уӕхӕн ӕгъдау, кӕцимӕ гӕсгӕ, ӕдухдӕр муггагӕй ка адтӕй, уӕхӕн хӕдзарӕ иста биццеу, кенӕ кизгӕ тухгиндӕр муггагӕй, ӕма уӕд еци дууӕ хӕдзари (дууӕ муггаги) кӕрӕдземӕн адтӕнцӕ енцегтӕ.
Еу бони ӕруӕд – кизгӕ ракоруни туххӕй раги ци ӕруӕд федгӕ адтӕй, уомӕй дууӕ хатти фулдӕр, фист ба гъӕуама ’рцудайдӕ федауни бони.

Идауӕг – дигорон мифологий уӕларвон изӕд.

Кетӕ – рагон дигорон гъӕу Хӕзнидони гъӕуи рази.
Кост – анздзуд фус.

Къозой ӕфцӕг – Дигоргоми, Дунти гъӕу ӕма Устур-Дигори коми астӕу бӕрзонд хуӕнхтӕбӕл бахезӕн ӕфцӕг.

Мӕсигон – зӕнхи ном Дигоргоми, Донифарси гъӕуи рази.
Меркъӕ – уӕзӕбарӕн дзаумау, хъӕбӕр хуари 24 кг кӕми цӕуй, уӕхӕн листӕг уесӕйбидт тӕскъӕ.
Морги, Задӕлески Нанай лӕгӕт – зӕнхи хай Дигоргоми, Задӕлески гъӕуи буни, Ирӕфи дони рахес фарс. Задӕлески Нана берӕ седзӕр сувӕллӕнттӕ кӕми фӕййервӕзун кодта, еци лӕгӕт.

Наргъи дон – Тъӕпӕн Дигори Сау хонхӕй ци дон цӕуй Мӕхчески гъӕуи астӕути ӕма Айгомуги донбӕл ка ’фтуйуй, уой хонунцӕ Наргъи дон.
Насаги над – Хӕнӕзи гъӕуи сӕри, Уорс хонхи сӕрти бацӕуӕн бунат.
Никкола – дигорон мифологий идауӕги ном.

Саталӕ – хуаси ласӕг кенӕ мӕнӕуӕ ӕма хуари бӕкъуӕли буни хӕлеубастӕй ци пихситӕ ниввӕриуонцӕ, уой хонунцӕ саталӕ.
Сафа (рӕхис) – дигорон мифологий артдзӕсти уӕларт рӕхиси, циргъаги ӕма бийнонти царди бардарӕг.
Се’ркъетӕ истахтонцӕ – барӕвдзӕ кодтонцӕ се ’ркъетӕ.
Силтанухъ – Дигора ӕма Чиколай ӕхсӕн будур.
Стъона – Мӕхчески гъӕуи астӕу лигъз ӕрдозӕ. Стъонамӕ рӕстӕгӕй-рӕстӕгмӕ ӕмбурд кодтонцӕ Тъӕпӕн Дигори гъӕутӕй ӕрвист лӕгтӕ ӕма си адӕми царди туххӕй унаффитӕ хастонцӕ. Уӕхӕн Стъона ма раздӕр адтӕй Фӕрӕскъӕтти гъӕуи дӕр.

Тамагӕрдӕг – устур фӕтӕнсифӕ кӕрдӕг.
Таубий-ӕлдар – Черкес ӕма Хъӕрӕсей бӕстити бонгинти худтонцӕ таубийтӕ, гъома, ӕлдӕрттӕ.
Тоги цитӕ – раги еске лӕг ку рамардтайдӕ, уӕд ин гъӕуама ӕ тог фист ӕрцудайдӕ ӕхца кенӕ фонсӕй, аразтонцӕ ин тоги фингӕ. Е адтӕй сӕ федуд.
Толосги лӕгӕт – бунат Хӕнӕзи гъӕуи сӕри, Уорс хонхи бӕрзондбӕл.

Тъӕпӕн Дигорӕ – Дигоргоми Фӕснӕли гъӕуӕй Задӕлески ӕхсӕн цидӕр гъӕутӕ адтӕй, уони худтонцӕ Тъӕпӕн Дигорӕ.

Уасгерги – дигорон мифологий лӕгтӕ, тугъдонтӕ ӕма бӕлццӕнтти бардарӕг.
Уӕлиндзӕ – сикъитӕй ӕмбӕрзт хӕдзари сӕр хуннуй уӕлиндзӕ (уӕлиндзсӕр хӕдзарӕ).
Уӕлхеттӕ – Хъазахтӕ, Фӕрӕскъӕттӕ ӕма Мӕхчески гъӕути астӕу, уӕдта Айгомуги дони рахес фарс бӕрзонди ци лигъз будур ес, уой хонунцӕ Уӕлхеттӕ.
Уӕлхонх – Устур-Дигори гъӕуи хорӕфтуйӕнӕрдигӕй бӕрзонд хуннуй Уӕлхонх.
Узунӕг – Уӕхъӕци гъӕуи сӕри тегъӕбӕл Астанти муггаги ковӕндонӕ.
Уоли – ӕвзурст лӕг, сӕргълӕууӕг, хестӕр, адӕмӕн унаффӕ ка кодта, уӕхӕн лӕг. Тъӕпӕн Дигори цӕргутӕн фиццагидӕр уолийӕй ӕвзурст ӕрцудӕй уордигон – Дигорон Айдарухъ.

Фацбадӕн – бӕрӕгбон, фӕккӕнунцӕ ’й ӕнсури мӕйи фӕстаг Хуцауӕхсӕви Устур-Дигори гъӕути.
Фӕтӕнтӕ – Ӕхсӕуи гъӕуи паддзахи надӕн ӕ хонсарӕрдигӕи ци зӕнхи хай ес, е хуннуй Фӕтӕнтӕ.

Хъалай тегъӕ – хонхи ном Дигоргоми, ӕвӕрд ӕй Фӕрӕскъӕтти гъӕуи цӕгатварс.
Хъарцати гъӕу – рагон гъӕу Дигоргоми, ӕвӕрд адтӕй Фӕрӕскъӕтти гъӕумӕ хӕстӕг, е дӕр ӕ цӕгатӕрдиги. ХVIII-аг ӕносӕй фӕстӕмӕ си цӕрӕг нӕбал адтӕй.

Цагъд (кенӕ ихӕлд) – Задӕлески гъӕуи буни персиаг тухгӕнгути устур къуарбӕл хонх кӕми ракалдӕй ӕма кӕми фӕммардӕнцӕ, еци бунат медхонхи цӕргутӕ хонунцӕ «цагъд» кенӕ ба «ихӕлд».
Царойнатӕ – Дигоргоми дууӕ Къамати гъӕути астӕу ци зӕнхи хӕйттӕ ес, еци бунат хуннуй Царойнатӕ.
Цоппай – рагон ӕгъдау – ӕрвдзӕфи фалӕнбулай адӕм ку зелиуонцӕ, уӕд е хундтӕй цоппай; ӕрвдзавд адӕймаги цирти ’вӕргӕй ци зар кодтонцӕ, е.

Цъилесги хумтӕ (ӕрдозӕ) – Мӕхчески гъӕуи рӕбун, Астанти къубуси хонсарфарс ӕндзӕри ци зӕнхитӕ ес, уони худтонцӕ Цъилесги хумтӕ.

Муггаг

Абӕгатӕ
Абетӕ
Абисалтӕ
Агкатӕ
Агънатӕ
Айдартӕ
Айлартӕ
Акъотӕ
Алийтӕ
Амилахуантӕ
Андретӕ
Аркъаутӕ
Арсӕгтӕ
Асетӕ
Астантӕ
Атайтӕ

Ӕбатӕ
Ӕгкацатӕ
Ӕвсӕнтӕ
Ӕнгъӕдатӕ
Ӕрситӕ

Багъӕратӕ
Баделиатӕ
Бӕзитӕ
Байсонгъуртӕ
Байтӕ
Байхъултӕ
Байцатӕ
Баликъотӕ
Басилтӕ
Баситӕ
Батӕртӕ
Батотӕ
Бӕлӕутӕ
Бӕлотӕ
Бӕтмантӕ
Бебилтӕ
Бегкатӕ
Бекмӕрзтӕ
Бекъуртӕ
Беппитӕ
Бериатӕ
Беритӕ
Беркъисатӕ
Бесатӕ
Бесолтӕ
Бетантӕ
Бетрозтӕ
Биазӕртӕ
Битутӕ
Битӕтӕ
Бицентӕ
Бичегкутӕ
Бозуртӕ
Болӕттӕ
Боллотӕ
Будайтӕ
Бузартӕ
Бузойтӕ
Бурнӕцтӕ
Биастӕ

Вагактӕ

Габетӕ
Габистӕ
Гагкатӕ
Гагкотӕ
Гагозтӕ
Гагуатӕ
Гадатӕ
Галеутӕ
Гамахартӕ
Гаппатӕ
Гардантӕ
Гасинтӕ
Гацолатӕ
Гӕбӕрайтӕ
Гӕбутӕ
Гӕвдунтӕ
Гӕгкутӕ
Гӕдзаутӕ
Гӕзӕнтӕ
Гӕлӕбутӕ
Гӕлӕутӕ
Гӕмаонтӕ
Гӕматӕ
Гӕмостӕ
Гӕтӕгтӕ
Гӕтдзитӕ
Гӕтийтӕ
Гӕуистӕ
Гегатӕ
Гегкитӕ
Гегутӕ
Гетъотӕ
Гецатӕ
Гибизтӕ
Гибилтӕ
Гизиктӕ
Глаз-Глазтӕ
Гобатӕ
Гобетӕ
Гогатӕ
Гогунитӕ
Годизтӕ
Годзойтӕ
Гокъитӕ
Гокъотӕ
Гугӕлтӕ
Гурдзибетӕ
Гуссаутӕ

Гъӕргинтӕ

Дадтетӕ
Дамбегтӕ
Даситӕ
Дӕготӕ
Дӕгуйтӕ
Дедегкатӕ
Диготӕ
Дретӕ

Дзабайтӕ
Дзагкойтӕ
Дзагуртӕ
Дзайнухътӕ
Дзалатӕ
Дзанкистӕ
Дзансолтӕ
Дзарастӕ
Дзарасутӕ
Дзатцетӕ
Дзӕгойтӕ
Дзӕукъатӕ
Дзедатӕ
Дзидзойтӕ
Дзилихтӕ
Дзирихтӕ
Дзоблатӕ
Дзодзатӕ
Дзотдзойтӕ
Дзоттӕ
Дзугутӕ
Дзустӕ

Езетӕ
Елбийтӕ
Елджартӕ
Елетӕ
Елойтӕ
Етдзатӕ

Зӕгӕлтӕ
Зехъетӕ
Зигойтӕ
Золойтӕ
Зохъотӕ
Зуратӕ

Икъатӕ Екъатӕ

Калитӕ
Катаутӕ
Кацантӕ
Кӕлухтӕ
Кертибийтӕ
Керчелатӕ
Кобегкатӕ
Колитӕ
Коцойтӕ
Кочкионтӕ
Кудзойтӕ
Кцойтӕ

Къелойтӕ
Къесатӕ
Къеуростӕ
Къибиртӕ
Къобалтӕ
Къодотӕ
Къолотӕ
Къосиратӕ
Къостантӕ
Къочитӕ
Къубузтӕ
Къулитӕ
Къургъостӕ

Лагкутӕ
Легкойтӕ
Легойтӕ
Леуантӕ
Лолатӕ

Магатӕ
Магкатӕ
Магкитӕ
Маликъитӕ
Малитӕ
Маматӕ
Мамукъатӕ
Мансурухътӕ
Махъотӕ
Мӕрзатӕ
Мӕрзахъултӕ
Мӕрзойтӕ
Миндзайтӕ
Мистулатӕ
Митцитӕ
Моститӕ
Мугкитӕ
Мулдзугкатӕ
Мулукатӕ
Мурзахъултӕ
Мурийтӕ

Надгерийтӕ
Найфонтӕ
Насхъидатӕ
Нафитӕ
Нигкотӕ

Огутӕ
Озитӕ
Олиатӕ
Олисатӕ
Ортабайтӕ
Охъазтӕ

Перисатӕ
Пухатӕ

Рӕмонтӕ

Сабайтӕ
Сагетӕ
Сагкатӕ
Сакъитӕ
Салӕгатӕ
Салхъазантӕ
Сарахъатӕ
Саукуйтӕ
Саууойтӕ
Сӕбантӕ
Себеттӕ
Седантӕ
Секъинатӕ
Синатӕ
Синдиртӕ
Сихъотӕ(Сехъотӕ)
Скъиатӕ
Скъодтатӕ
Сметтӕ
Созаонтӕ
Сосрантӕ

Тагъатӕ
Таймазтӕ
Тайсаутӕ
Таматӕ
Тауаситӕ
Тауиттӕ
Тахохтӕ
Тахъазтӕ
Тӕкъотӕ
Тӕтаонтӕ
Тегатӕ
Тедтойтӕ
Текъитӕ
Текъойтӕ
Телӕхъуртӕ
Темиратӕ
Темуртӕ
Тепсихъотӕ
Тетцойтӕ
Тинатӕ
Тобойтӕ
Толастӕ
Тотойтӕ
Тохъайтӕ
Туатӕ
Тубетӕ
Туйгъантӕ
Тургитӕ
Тускъатӕ

Тъуритӕ

Уазӕгтӕ
Уазитӕ
Уанитӕ
Уӕдатӕ
Уӕлиуонтӕ
Ужегтӕ

Фадзайтӕ
Фӕдантӕ
Фӕтдзартӕ

Хадатӕ
Хаматӕ
Хамихъотӕ
Хатъатӕ
Хацъӕтӕ
Хачиртӕ
Хӕмицатӕ
Хӕтӕгтӕ
Хидиртӕ
Химилонтӕ
Хорантӕ
Хортитӕ
Хосиротӕ
Хохойтӕ
Хохтӕ
Хуадонтӕ
Хубатӕ
Худӕлтӕ
Худжитӕ
Хуймантӕ
Хутӕ
Хутъиатӕ

Хъабантӕ
Хъазахтӕ
Хъазбегтӕ
Хъаиртӕ
Хъалабегтӕ
Хъалатӕ
Хъамболтӕ
Хъантемуртӕ
Хъанухътӕ
Хъарабугъатӕ
Хъарадзаутӕ
Хъараонтӕ
Хъардантӕ
Хъарцатӕ
Хъӕбӕлотӕ
Хъӕдохтӕ
Хъӕлицтӕ
Хъӕрӕгъӕстӕ
Хъибизтӕ
Хъизинтӕ
Хъиргъутӕ
Хъозитӕ
Хъодзастӕ
Хъойбайтӕ
Хъубадтӕ
Хъужелтӕ
Хъулатӕ
Хъулчитӕ

Цагъатӕ
Цакъотӕ
Цалитӕ
Цӕгӕратӕ
Цӕлкостӕ
Цӕллатӕ
Цӕратӕ
Цӕрӕктӕ
Цӕргӕсатӕ
Цӕукъатӕ
Цӕукъилтӕ
Цомартатӕ
Цопантӕ
Цопитӕ
Цорионтӕ
Цоритӕ
Цохътӕ

Цъебойтӕ
Цъеретели
Цъеутӕ
Цъоппойтӕ
Цъугкитӕ

Чегатӕ
Чегемтӕ
Чекойтӕ
Чехойтӕ
Чибитӕ
Чихтистӕ

СӔРГӔНДТӔ

Раздзурд 
Дигори коми туххӕй 
Гъӕутӕ ӕма муггӕгти равзурди туххӕй 
Устур-Дигори ком ӕма зилди туххӕй 
Муггӕгти фӕззинд Устур-Дигори ӕма Гулӕри гъӕути 
Ӕхсӕргин 
Къуссу 
Гулӕри ком 
Гулӕр 
Дзинагъа 
Нӕуӕггъӕу 
Ӕхсӕуӕ 
Задӕлески зилд 
Хӕнӕзӕ 
Задӕлескӕ 
Нари гъӕу 
Мӕцути ӕрдозӕ 
Тъӕпӕн Дигори зилд 
Мӕхческӕ 
Фӕрӕскъӕттӕ 
Къамати гъӕутӕ 
Уӕхъӕцӕ 
Хъалнӕгътӕ 
Скъодтати гъӕу (синх)
Хъазахтӕ ӕма Тауитти синхити туххӕй 
Мӕстинокӕ 
Охъазти синх ӕма Охъазти муггаги равзурди туххӕй 
Фӕснӕли ӕрдозӕ 
Донифарси зилд 
Донифарс 
Къумбултӕ 
Лезгори гъӕу 
Уӕллагкоми зилд 
Гӕлиати гъӕу 
Къӕмунтӕ 
Дунтӕ ӕма Ахсиаги гъӕутӕ 
Хонсари гъӕу 
Кӕронбӕттӕн 
Лӕдӕрунгӕнӕн дзурдуат 
Киунуги амунд муггӕгти алфавитон ӕрфинст 
Испайдагонд литературӕ 
 




